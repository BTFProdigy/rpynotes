1
Pọl Ḅe Se Tẹsalonaikapụ Ma Sẹinma Tatari Firifirimadiri Mi
Diepakumaye
Tesalonaika mi Masidonia Romapu  pekere mi be tibida opuama-e. Pọl be ani ju bu o chochi pakumame o Filipai mi bie bu soboro siki. Juapu ma kirikiri, ani dapakame, Pọl be nde Kraist dukonwengi mi be oku mi ini Juapuka apu ma ogboku nwọ duko se ini bo Juapu bereni mi nwọ daokisam nwọ be dikibiebu gose. Pọl be Tesalonaika mi bie ini o desinme se o so Biria mume. Obuko, o Korint mi la boro seso, Pọl ori na gboribu nwengi piki o juo firinwengibo Timoti be bipi bu dada Tesalonaika chochi mi bo simesa bara mi gboloma ye nwọ naame.
	Pọl be se Tatari Tesalonaikapu ma seinma Firifirimadiri mi anisiki bu o nwọ gienme se inia kubiekuroma piki miese ani kpoto inia buokorobia erechi aniju sime Kraist dukonwengi apu ma, o miebaka beme inia bereni mi na belema mi nab u o naari ye ma gose: ori ini na aniju bu sime siki o kọn dumo bara mi o nwọse inia biekoromame, anisiki o piki  chochi mi bie koro gbelaye ma pekereme ani Kraist Be vinpiki bobia nwọ be ye mi bu: Kraist Be berenibo inibo ineda pa oria vinpiki bo mi se bobia simegbaso dumo mi diaoki be? Se nde siki bu Kraist Be pikina bo be? Pọl be min siki mi ọki duko ini pirime na ini budeinma firi mi nwengi mun ini toruse Kraist be oria vinpikibo mi dikiari siki.  
Beretibi Ma Oruru Bu Simeoku Mi 
Diepakumaye 1.1
Miebaka be na tokoni na 1.2 – 3.13 
Kraist dukonwengi dumokon mi be tetema 4.1-12
Kraist Be bo mi gboloma dawoaye 4.13 – 5.11
Kuluma tetema 5.12-22
Kuluma ọkwein 5.23-28


 Pọl be na Sailas be na piki Timoti be na bara – 
Ani bo Tesalonaika ama bie sime chochi me be tomoni ma pirime, ani sime Tamuno Dabo Be na piki Nyanabo Jizọs Kraist Be na piri apu ma:
	Ye dikibugerere na deinma na omine na sime.





			Tesalonaika Ama mi (1 Tesa 1.1)

Tẹsalonaikapụ Ḍumo mi na Ḅereni mi na

	2 Wa siki mamgba o gose miebaka se Tamuno Be bebeme, piki siki mamgba o se minea tekema bie chuchume. 3 Aniatibi wa Tamuno minea Da be tọrọkọ o se bie koroma-koromame, o bara werima ominea bereni mi se miemieye bu chu bara mi na, ominea belema o miese o kurọma firinwengiari bara mi na, piki wa Nyanabo Jizọs Kraist be bu o nyana torusedikiye mi o miese o jikeka bara mi na. 4 Minea minapu, wa nemime na Tamuno Be ori o belemame, o piki o sele seni oria tomoni nwọ miesam. 5 Aniatibi mine Ibi Bere mi okibo o pirime, papa okwein bu kengeke, okuma piki Fiafia Teme Be kuro mi na-e, ani piki buokorome na minea oku mi kọkọma ye-e. Wa omine na sime siki, omine be ibi gose wa se dumo kọn oku o nemime. 6 Mine na Nyanabo Be na o nwọ dame; se omine opuma torusiorime nwọ be sọni, o Fiafia Teme Be bu weri bo biebele nwọse oku mi okime. 7 Ani bu o bo dikidaye sọ Masidonia na Akaia na bie sime bereniapu mamgba nwọ pirime. 8 Aniatibi oninea bu Nyanabo Be oku mi boro mun bebe Masidonia na Akaya na lame nwọ be ye kengeke, okuma Tamuno Be bu o nyana bereni mi be bere mi soni mun nyọ mamgba lasam. Aniokuma, wa bupalimaye bara bu nyana se dukobia ye ofori-e. 9 Ini apu mamgba wa bo o la siki mi bu o seni wa oki ibi bara mi gbolomaye nwọ dukome, o piki ini karasa oruma bu torusin se vinpiki Tamuno Be da oku mi na, piki firinwengi dumo kọkọma Tamuno Be nwọ piribia bara mi na, 10 piki sobie bobia oria Toku Be korubia bara, oria Toku Jizọs Be ani o fib u sisema bo be, piki boari Tamuno igani bu wa pekere pakuma bo be.
   
Pọl be Tesalonaika bie Nwengi Firi mi
2
 Omine soni barana nemime, minapu, na wa bo
omine la ye mi papa faye soke. 2 O nemime ini Filipai bie wa miesima piki wa wọlọ la oku mi na, ma wa bo Tesalonaika bie omine laka simeogbo. Se opu kikichuaye pakame nwọ be soni minea Tamuno Be kuro kubie seni wa pirime wa se o bara bu bo Ibi Bere mi nwọ duko o piri. 3 Wa ominea bara biari ye mi wa bi irimake, piki si kubie buke, wa piki epele seni gboribo soni tike. 4 Aninakaraka, Tamuno Be bi na wa okwein nwọ be bara mi wa nwose okweinme, aniatibi Ibi Bere mi se bara bu chua gbein apu bara o nwọ seni wa kienma okisam. Tomoni-a bubelebia ye miebara wa nwọ dokike, okuma Tamuno Be bubelebia ye re-e, minea kubie nemi bo be. 
5 Omine ibiokuma nemime na bipi bele wa nwọse o damaboke, wa piki pukodoki okwein kọn o pirike – Tamuno Be minea onyechiebo-e! 6 Gboribo bara soni wa tokoni dokike, ominea bara soni wa dokike piki jin-apu bara soni, 7 wa ineda ominea bara oki gbeinye omi-e nwọ be soni, Kraist okufirinwengiapu bara bu. Okuma wa minea bu ma nemime wa omine na simeari siki, minea awọ dikidikiari nyengibo bara. 8Wa ominea bu nyana belema mi gose wa omine na Ibi Bere mi kenge nwọ diaọkike, wa piki minea dumo ma seni omine na diame. Omine opuma minea bu yelame! 9 Pikipikiye ofori-e, minapu, o se biekoroma warabe, wa bara werima kuroma firinwengi oku mi! Wa din na enekaka na nwọse firinwengime, miese wa bufuka nwọ sọ o piri eka bara wa Tamuno Be bara bo Ibi Bere mi nwọ duko o piriari siki bu.
	10 Omine minea onyechieapu-e, piki Tamuno Be soni-e, na wa seni omine bereniapu ma na anga bara mi fiafia piki karakarame, ani piki duko simabia ye nyanake. 11 O nemime na dabo se oria awọ na anga oku mi wa se ominea bu bobo na anga oku-e. 12 Wa ominea kubie kuromame, wa ominea kubie deinmame, wa piki o beabe na o Tamuno Be biari oku mi nwọse dumo kọn, ani o chin na o bo ori na oria Amanyanakiri mi na boma mi na nwọ diaoki-e nwọ be bo be.
	13 Wa gose piki siki mamgba miebaka se Tamuno Be beari be jin ye omi-e. Wa Tamuno oku mi okibo o piri siki, omine ani naa se piki ani okime, tomonibo oku bara o nwọse ani oki ke, okuma Tamuno oku bara 
o nwọse ani okime, ani ani piki kọkọma simeoku-e. Aniatibi Tamuno Be omine bereniapu ma bie o firinwengiabe. 14 Minea minapu, nwọ obu paka yema ani piki Judia bie sime Tamuno-a chochima bie paka yema-e, ani sime Kraist Jizọs Be piri apu ma. Ominea se mi be apu ma bara omine ori gbori torusiorima ani ini soni Juapu ma bara oriari ye-e. 15 Ani Nyanabo Jizọs Be na piki ikiankoroapu ma nab a apu ma, ini ani piki minea torusiorima apu ma-e. Ini Tamuno Be bubeleka oku diki! Ini tomoni mamgba na kuroye mieari oku diki! 16 Ini piki wa kiki dokime duaboroma okibo Jinseapu ma piribia oku mi duko ini piri bu. Min kuluma bara bu, ini siki mamgba mieari sima bo miebeinma ye nwọ soari oku-e. Se mioku ani be kuluma, Tamuno igani mi bo inia ọgọnọ gbanasam!
3

Pọl be Bime o Pikina Mun ini la 
	17 Mine okuma, minapu, ini kala siki bu ominea bu wa pu sikima siki, minea koroma buke, okuma oju bu-e, wa bari omine orika siki, wa piki opuma kpalakpalme bo omine oribia erechi! 18 Wa bi me wa vinpiki omine damabo, iri na mina bun a gbori siki nengi ma ye nwọ se kpalakpalme vinpiki o damabobia erechi; okuma Setan be bereni wa pirike. 19 Anibe kuluma, omine-e, Jin apuke! Omine, mi wa toru se dikiari apu ma-e, piki minea biebele mi-e, wa se bubomari omubaraibi mi-e. wa Nyanabo Jizọs Be
tọrọkọ bu, ani o bobia siki. 20 Kọkọmaye-e, omine ani 
minea budekichiema mi na biebele mi na-e!
 Anibe kuluma, wa bari ineda ani inema bolomake.        Ani wa dukopeleye-e na wa ọkọ weri ngeri sime ma munbia Atens ama mi bie, 2 wa Timoti, minea minabo be nwọse sein-ari siki, mine na firinwengi Tamuno be piriari bo be, Ibi Bere mi nwọ dukopakuma mi bu, ani Kraist Be gbolomaye mi. Wa o firimame inyo seni ominea bu chuabia ye gose piki ominea bereni nwọ mie kuromabia erechi. 3 Miese ominea bie gboribo soni ma torusiorima gose vinpiki obu da eka bara. Omine soni barana nemime na nwọ sime torusiorima ani Tamuno Be bereni wa piri yema be da ye-e. 4 Aniatibi wa omine na pa simeari siki, ma laka simeogbo wa duko o pirime na ini mine seni torusiori bie chubia, se omine ibiokuma nemi bara bu ani mioku, gbotubara paka sa ye mi-e. 5 Ani mi a gose Timoti be se firima ye-e. A bari ineda ani inema bolomake, ani-erechi ari o se firimame, ominea bereni la oku nwọ doki nemibia erechi. Pikipkiye ofori-e ani ineda ọkọ paka eke na oru be o telima so okuma, firi mi mgba bo papaya nwọ some!
	6 Mioku Timoti be o vinpiki bosam, se ominea ibi bereni mi na belema mi na be bere nwọ duko wa pirisam. O duko wa pirime na o siki mamgba ibi koroma nyana wa pirime, na o piki wa oribia erechi bime,mine soni omine oribia erechi biari bara mi. 
7 Ani bara mi bu, minea bufukama na minea torusiorima na bie mgba bu, wa o gbolomaye nwọ se kubie kuromaye-e. 8 Aniatibi mioku mi wa kọkọma dumo waraye-e, o nemikase ominea dumo bu Nyanabo Be na gboriye mie bu kuroma chie warabe bebe. 9 Mioku wa o tibi gose miebaka se minea Tamuno Be bebia. Wa o tọrọkọ nyana biebele mi gose wa miebaka seni o beme o tibi gose. 10 Din na enekaka nab u, wa minea kubie mgba se o bara bime na o bereni wa piri wa toru na iriama se maa o obupalima ye ma se ominea bereni bu chua o piribia oku.
	11 Ye minea Tamuno piki Dabo Be na minabu na, piki Nyanabo Jizọs Be na, barana ateli karakarama wa piri se wa bo o la! 12 Ye Nyanabo Be barachua o piri, se o jinbo-jinbo belema, piki beinwasa belema nwọ nyana nweni mamgba piri, ani wa o belema oku mi. 13 Min bara mi bu, ori inyo se o piribia, o miese o kara se fiafiabi, minea Tamuno piki Dabo Be torukubu bu, wa Nyanabo Jizọs Be sime  o piri apu ma na bobia siki.

Tamuno Be Biebelemari Dumo mi
4
 Anibe kuluma, minapu, minea bara o dawome, o se dumo kọn se ani Tamuno Be biebelemabia oku mi. Min bara mi ani o seni dumo kọn ari oku mi-e, kọkọmaye bu, se wa mioku wa Nyanabo Jizọs Be aere nwọse o tekeabe na omine ani bara nengi bara nwọse ye mie. 2 Aniatibi Nyanabo Jizọs Be se wa piri kuro bu wa se o dieaye ma o nemime. 3 Tamuno  Be o bime obu se tonbu weri, se sefi bu okorona-okorona obu sin. 4 Ye omine owuapu ma bobo inibo tan a anga gbein oku nwose anga, tonbu sime piki osi nyana bara bu, 5 ojumini mi dikipukosoliari ye bu ke, oru bere nemiapu bara mi, ani Tamuno Be nemika apu ma. 
6 Min bere mi bu, ye gbori bo soni, aniokuma, inibo pembe Kraist Be duko nwengiaribo nwọ miesima ma, anikanika obu gbin ma. Wa tatari min mi duko o piri borosam, wa piki kuroma ominea berijineabe na Nyanabo Be o bufuka seni ani ie apu ma piribia. 
7 Aniatibi Tamuno Be o wa chinke na wa bo sefi dumo kọn, okuma na wa bu se tonbu weri dumo bu sime-e. 8 Anierechi mi dieye mi sikibo goyegoye inibo tomonibo sikike, okuma Tamuno Be-e, ani oria Fiafia Teme Be nwọse o piri bo be.
	9 Ani bupalimaye soke se ominea juo bereniapu belemabia oku gose diri gien o firima. Omine na minabu na Tamuno Be o se jinbo-jinbo belema gbein oku nwọse o diesam. 10 Karakaraye duko bu, o piki min bara minwọ miesam Masidonia bie sime minapu mamgba bu, ani-erechi, minapu, wa o tekeme na omine ọkọ mie tein. 11 O dein dumo konbia bara o nwọse ominea bu weri, toru se ominea firi bu weri na, piki ye konfi bu na o sime, wa tatari duko o piri boro sa bara bu. 12 Min bara mi bu, o boro berenika apu ma osi nwọ nyanabia, se bari toru seni jinbo bu weri eke ominea bupalimabia ye ma bu.

Nyanabo Be Bo mi
	13 Minapu, wa bime o fiapu ma gboloma kọkọmaye mi nwọ nemi, miese omine ngiri eka bara torusedikiye nyanaka apu ma mieari bara mi. 14 Wa berenime na Jizọs Be fi se pikina fi bu siseme, ani bara mi wa piki nwọ berenime na Tamuno Be Jizọs Be na o bereni se fiapu ma na nwọse chua okibia.
	15 Mioku wa se o dieari ye ma ani Nyanabo Be die oku-e: na mine dumo simeogbo Nyanabo Be bobia ene mi labia apu ma, wa ini fiborosapu ma torokopelema mun eke. 16 Tibini enjelbo be bereton oloku puko bu, Tamuno Be odu mi fiebia se ori Nyanabo Be na minabu na bara na sobie korobobia. Kraist Be bereni boro se fiapu ma tatari fi bu sisebia. 17 Anisiki mi dumo apu ma ini nwọ kobirima inia bu chua mun sotoru bu Nyanabo Be na iriamabia ye-e. Ani wa Nyanabo Be na siki mamgba simebia oku-e. 18 Anierechi, o maa okweinma se jinbo-jinbo kubie kuroma.

Bukarakarama Nyanabo Be Bo mi piri
5
 Ani bupalimaye soke, minapu, maa yema gien o firima, ani maa yema miebia siki na, piki ari miebia biri na. 2 Aniatibi omine na minabu na ibioku nemi warabe na Nyanabo Be Ene mi furubo din bie bo bara nwọse bobia. 3 Tomoni nwọ bebia na, “Ye goyegoye dein se piki ibi warabe,” nwọ be siki ani bekema bufuka bo inia ọgọnọ gbanabia ye-e! Yi palima simekọn eremenibo jike oku, inia bie pọkọsobia bo ofori-e. 4 Ọkụma minapu, omine o kanakana bie ofori-e, Ene mi piki furobo bara nwọse bunemika bu omine oki ma. 5 Omine mgba sime enekubu mi piri apu-e, ani sime enekaka mi piri apu ma-e. Wa sime din mi anikanika kanakana mi pirike. 
6 Anierechi wa isi apu ma mọnọari oku mi nwọse mọnọ eke, wa mọnọ bu sise se toru gbelema ggeinme. 7 Din bie mi tomoni mọnọari ye-e; din bie mi ini iru bu torubamari ye-e. 8 Okuma ye mine sime enekubu mi piri apu ma toru deinma. Wa bereni na belema na nwose agbo mie minea ekpe bu koroma, piki wa tọruse dikiari duaboroma mi se okpo-chu mie chira, 
9 Tamuno Be, bo oria igani mi be torusiori ori gose o wa sele okike; okuma wa Nyanabo Jizọs Kraist Be bu boro duaboroma nyanabia erechi-e. 10Ani fi wa piri bo be, miese wa ori na dumo gbolomabia bara o bobia siki, wa dumo sime-o, piki wa fisa soni. 11 Anierechi o jinbo-jinbo kubie kuroma piki barachua jinbo-jinbo piri, mioku o mieari oku mi.

Kuluma Dieaye na Kereniabipi na
	12 Wa o tekeme, minapu, o kọkọma osi nwọse ominea ogboku firinwengiari apu ma piri, Kraist Be bereniapu dumo bu o da gbukukuma piki ye se o dieari apu ma. 13 Opu osi na belema na o nwọse ini na anga kọn ini nwengiari firi mi gose. Ominea ogboku o deinma bu anga.
	14 Wa o tekeme, minapụ, o tetema se papa sara sime firinwengika apu ma piri, balafadoki apu ma kubie kụrọma, barachua inyo nyanaka apu ma piri, inema nyana bebo-bebo piri. 15 Omine ori na gboribo soni siye seni si gbeinke, ọkụma siki mamgba ani seni ominea miemieye chiema ibi seni jinbo-jinbo mie, piki nweni mgba na mie bu.
	16 O siki mamgba biebele, 17 siki mamgba teke, 18ye mamgba bu miebaka be. Min mi ani Tamụnọ Be o bara bieari ye-e, omine be Kraist Jizọs Be na gboriye mie dumo mi bu. 
	19 Fiafia Teme Be nwọ dachiema ma. 20 Ikiankoro bu bo oku ma ngisi omine ari dikisima ma. 21 Ye mamgba pekele diki, ibi ye mi kapuma nwọ ọlọ, 22 se siye goyegoye bu buton.
	23 Ye deinma se wa piripiri Tamuno Be o miese o tọn bu sime, acho kirikiri bu se piki o koko – teme bun a, ima bun a, piki oju bun na, miese o berebarasi nyanapụ sọ eka bara, wa Nyanabo Jizọs Kraist Be bobia siki bu.  24 O chin bo be ani miebia, aniatibi ori ani kubie se bu gbana gbein bo-e.
	25 Minapụ, o piki mine gose teke.
	26 Minapụ bipi-nọnjụ bara ὸ nwọse bereni apu mamgba pipi-nọnjụ.
	27 Wa Nyanabo Be kụrọ a nwọse tekeme na o mi diri mi go bereniapụ mamgba piri
	28 Wa Nyanabo Jizọs Kraist Be dikibugerere mi omine na sime. 










































Pọl Ḅe Se Tesalonaikapụ Ma Seinma Main Karama Firifirimadiri Mi
Diepakụmaye
Bipiogbosọka Tesalonaika chochi mi bie pa beredekiboabe, ani tọruse Kraist Be oria vinpikibo mi diki mi gose. Pọl be se main karama Tesalonaikapụ ma seinma Firifirimadiri mi Nyanabo Be bobia  ene mi lasam nwọ be bereni mi gbolomaye ani ani dukofinjiariye-e. Pọl be min koroma mi nwọ datekeremame, dukobelemabe na, tereme Kraist Be pikima bo simiemieye na sitibi na seni mun kuluma oke nwọ labia, ani “Sitibinyana Bo” ini nwọse chin bụgbiripuma bo be tibida mi chuku bie, ani siki re ani Kraist Be bobia ye-e, ori o Kraist Be na tụbụrụbia.
	Okunwengibo be dukokụrọma oria diri mi goapu ma pirime na ini inia bereni mi bu jikeka bara se chie kụrọ bụfụka na tọrụsiọri na omi-e be sọni, ori Pọl be na ojuo firinwengiapụ ma na, mie ọkụ mi mie ini fibia ye barana nwọ nwengi pakụmabo bu, se piki gagama ibiye mie bu sime.

Beretibi Ma Ọrụrụ Bụ Simeọkụ Mi

Diepakumaye 1.1-2
Tokonibipi na jinbọbụ ibiye dukona 1.3-12
Kraist Be bo mi gboloma dieye ma 2.1-17
Kraist Be dukonwengi mi be ibidumo 3.1-15
Kuluma ọkwein 3.16-18


1
Pọl be na, Sailas be na, Timoti be na bara bo firifirimadiri mi – 
	Ani bo Tesalonaika bie sime chọchi mi pirime, ani sime Tamunọ Dabọ Be na piki Nyanabo Jizọs Kraist Be na piri apụ ma:
	2 Ye Tamuno Dabo Be na nyanabo Jizọs Kraist Be dikibugerere na deinma na se o piri.

Kraist Be Bo mi Bụ simebia Berekọn mi
	3 Wa siki mamgba o gose miebaka se Tamuno Be be gbeinme minea minapu, ani karakaraye sọ wa pirime, ọkọ mie, aniatibi ominea bereni mi opuma seniabe, ominea bie bobo nyana jinbo-jinbo piri belema mi piki dubatein-abe. 4 Ani mi wa gose o seni bubomari ye-e Tamuno chochi ma bie o weri inema se bereni nyana mamuari bara mi wa nwọse bubomame omine oriari tọrụsiọrima na bụfụkama na bie.
	5 Min mi diepakumame na Tamuno Be berekon mi karakarme, ani gose omine oria Amanyanakiri mi gbein apu nwọ sobia, ani o gose omine torusioriari ye mi. 6 Tamuno Be o karakaraye mi nwọ miebia, o torusiori seni o torusiorimari apu ma nwọ piribia. 7 Se ori iny sara se omine tọrusiọri apu ma piribia, piki mine sọni, o min mi nwọ miebia Nyanabo Jizọs Be na oria kuroni enjelapu ma na sobie tolupaka bobia siki. 
8 Kọriari fini na bụfụka na se Tamunọ nemika apụ ma na piki wa Nyanabo Jizọs Be Ibi Bere mi dukoye nwọ mieka apụ ma na nwọ piribia siki. 9 Ini simegbasobia bufuka nwọ nyanabia, Nyanabo Be torukubu ini ini sin sikimabia, piki oria boma nyana kuro mi bu na. 10 Ori ani Ene mi bie bo oria tomoni mamgba bara boma okibia siki, omine sọni inia ogboku simebia, aniatibi wa duko o piri oku mi omine ani berenisam.
	11 Min ani wa gose siki mamgba teke o piriari ye-e. Wa minea Tamuno Be bara bime na ori o miese, ori o chin bo chu dumo mi o nwọ gbeinbia ọku. Ye ori oria kuro bu o biari ibi-a ye mamgba mie beinma o piri piki ominea bereni mi be firi mi nwengi karama. 12 Min bara mi bu, wa Nyanabo Jizọs Be ere mi ominea bu bo boma nwọ nyanabia, omine piki o bara bo boma nwọ nyanabia, minea Tamuno Be dikibugerere bu, piki Nyanabo Jizọs Kraist Be na.

Sitibi Nyanabo Be
2
Wa Nyanabo Jizọs Kraist Be bo mi na piki mine be kobirima mun ori na sime mi gbolomaye bu ari o tekeme, iya minapu, 2 kirikiri miebia ye nemikapu o nwọ sọ ma ominea koroma ma bu anikanika na Nyanabo Be Ene mi ani bosam nwọ be ye mi ani o kubie lọkọmama. Sosi, mine mi ani duko ye-e ini nwọ bebia, wa ikiankoroari siki, anikanika na wa ani se diri bie giein seinme. 3 O bereni  se gboribo soni gbori boko bu boro obori se o chin ma. Aniatibi Ene mi ani bo eke okimun kuluma Ininachin mi kiri ọki piki Sitibi Nyanabo be mina bu diepakumabia siki labia, ini tọn bene-bene kọri fini piri sa bo be. 4 Tomoni tekeari ye goyegoye ori ani na tuburubia, piki tomoni seni tamuno kienma ọki ye goyegoyena. Ori obu deki gelema tein ari mgba nengibia, piki so mun Tamuno Oputekewari mi bie kpọnji simebia se bebia na ori Tamuno-e.
	5 O se biekoromaka na maa ye mamgba a duko o piri borosam, ari omine na simeari siki bu. 6 Ani soni min mi gose ma mioku pakaka ye omi-e o pki ani nemi warabe. Aniokuma, anibe karakara siki bu sitibi nyana bo be budiepakumabia. 7 Tomoni chuku nemika sitibi mi ani saki ania firinwengisam, ọkuma pakabia ye mi ma ani bupakuma eke, okimun ani ọlọ chiema bo be ateli mi bie ini nwọ sumasin siki labia. 8 Anisiki, Sitibi Nyanabo be bupakumabia, okuma Nyanabo Jizọs Be bo sa bebe, ori o bipi bie ọwu mi se sitibi nyanabo be ba, se oria boma nyana torukubu mi nwọse o famabia. 9 Sitibi nayanbo be Setan be kuro na bbia se torukirikiri iruo-a bugbiripumaye nwọ miebia. 10 Se obori se nweni chama sitibiaye nwọ miebia fabia apu ma bu. Ini gose fabia ye ani ini kọkọmaye mi daokike ini piki ani belemake ani duaboroma se ini piribia ye mi. 11 Anierechi Tamuno Be inia tọruirima kuro nwọ seni ini seinmame miese ini iruo ye mi berenibia bara. 12 Ani mi okibobia ye ani nwọ kọkọmaye mi bereni dukuka se si mi bie sime biebeleari apu mamgba bere barasi nwọ nyanabia. 

Duaboroma gose ini O Seleokime
	13 Minapu, wa omine gose siki mamgba miebaka se Tamuno Be bebia, omine Nyanabo Be O belemasa apu ma. Aniatibi Tamuno Be Teme be kuro bu boro o seleokime bo tari duaboroma nyanabia apu nwọ sobia erechi o se oria tọn bu sime-a tomoni nwọ miebia oku, ani o kọkọmaye mi nwọ bereni ye gose. 14 Wa duko o piri Ibi Bere mi bu Tamuno Be boro o chin min mi bie chume; ori o chinme miese o lalamaye o nwọ diaokibia bara wa Nyanabo Jizọs Kraist Be boma mi bu. 
15 Anierechi o kuroma chie wa seni o die sa kọkọmaye ma be na, minea Tamuno bere duko siki buna, wa piki gien firifirmadiri ma bie na.
	16 Ye wa Nyanabo Jizọs Kraist Be na minabu na, piki minea Da Tamuno Be na, wa belema bo be, piki oria dikibugerere bu boro simegbaso kubie kuro na ibi tọrusedikiye na nwọ seni wa piri bo be, 17 o kubie kuroma piki o mie kuroma se o siki mamgba ibiye mie piki ibiye duko.

O Teke Mine Piri

3
Anibe kuluma, minapu o teke mine piri miese Nyanabo Be oku mi sarama wasamabia bara, ini piki osi bu wero ani okibia oku ani ominea ogboku mie bara mi. 2 O piki teke miese Tamuno Be sitibi na si apu na bara bie wa ọki pakumabobia ọku aniatibi nweni mamgba oku mi berenike.
	3 Okuma Nyanabo Be kubie seni bugbane gbein bo-e, o piki inyo seni ominea bie chuabia se ye o laka bara bu sib o be bara bie o koko pakumabobia. 4 Nyanabo Be piki kubie kuro se wa pirime ominea bu, wa nemi kpainmame na wa duko o piri bara mi o nwọ mieabe o piki ọkọ miemamunbia.
	5 Ye Nyanabo Be ominea kubie mgbolu ma dagbukukuma se o Tamuno Be belema mi nwọ kainbo tein piki Kraist Be piri yeinema mi na.

Gbarimaka bara bu sime Tomonibo piri se Nwengibia Firi mi
	6 Wa Nyanabo Jizọs Kraist Be ere bu wa tọn o piriabe minea minapu, ini nwọ ikula dumo kọn-ari apu ma bu o busin, ani wa se ini piri tetema ma oki dukuka apu ma. 7 Omine na minabu na ibioku nemime na wa se yemie bara mi o nwọse ye mie gbeinme. Wa omine na sime siki wa ikulake. 8 Gboribo bara sọ wa barachua daokike gbeinka bara bu. Aninakaraka, wa fi bereni firinwengime, din na enekaka na wa inyọsarake, miese wa igbikifa ọkibo ominea bie gboribo sọ piri eka bara. 
9 Wa min mi nwọ mieme, o barachua wa piri-e neọ bi kuro ominea bu wa nwọ nyanake nwọ be ye goseke; wa dikidabia ye nwọ sọ o piribia ye gose wa ọkọ mieme. 10 Wa omine na sime siki wa duko o pirime na “Firinwengi dokika bo goyegoye o bereni se inibo yefi ma.”
	11 Wa gose min mi nwọ duko ye, aniatibi wa naame na ominea bie dapu ikula dumo kọn-abe, gboriye sọ mie dukuka se bu seni jin-apu bere bie chuma boro sikima okuma. 12 Wa Nyanabo Jizọs Kraist Be ere bu wa tọn minea tomoni ma piri se inia berijineabe ominea ogboku na ini inia dumo ma nwọ seni oruton se firinwengi ini fibia ye nyana inia bu ma piri
	13 Okuma omine, minapu ma, ibiye mie bu inyọ obu fa ma. 14 Sosi ominea bie wa seni ofirimari oku mi mieka bo pakabia, nemikase ani ọkọ pakame bebe, omine obu elekima chua, se ori na gboriye sọ mie gboloma ma, miese obu gererebia bara. 
	15 Okuma o tarakabo bara nwọ seni o weri ma aninakaraka, o minabo bara nwọse o berijine

Kuluma Okweinma
	
	16 Ye Nyanabo Be na minabu na, minea deinma mi be chuku be siki mamgba deinma se o piri, piki boko boko bun a. Nyanabo Be omine mgba na sime.
	17 iri barana I bara se min Pọl be bara bo kerenibipi mi gieinme. Min a se diri goyegoye bie iya ere giein oku-e, min a giein-giein oku mi-e.
	Ye wa Nyanabo Jizọs Kraist Be dikibugerere mi omine mgba na sime.






Pọl Be Tatari Se Timoti Be Seinma Firifirimadiri Mi

Diepakumaye
	
	Timoti, Kraistdukonwengi asemenibo be Esia Main bo-e, nyọngọrọma Jubo-e se dawu be Grik bo-e. O bo Pọl be na oria firi mi nwengi gboloma piki barachua o piribo nwọ sọme. Pọl be se tatari Timoti be seinma firifirimadiri mi tere-a ye mi ani dukoari ye-e dada.
	Tatari firifirimadiri mi berijineye-e, iruo dieye gbolomaye bu chochi mi bie. Min dieye mi, Juapu ma na Juapuka apu ma na kọn-ari kirikiri koroma ma bu nyana bereni mi bu ani serereme, ani na min tomonikiri mi siye-e, piki na tomonibo duaboroma nyana mi, ani kiri bara se boima yenemi bu kenge-e, piki se miemieye bu chubia ye bun a, ani da fiaye siki bun a piki eresimeka bu na-e.
	Diri mi se chochi firinwengibia oku na piki tekebia oku na bie omi-e piki tibini ma na barachuapu ma na kọn gbein dumo bara mi ani nwọ duko finjime. Anibe kuluma, ani tetema se Timoti be pirime ani ibi firinwengibo so Jizọs Kraist Be piribia oku na piki kpokpo bu sime bereniapu ma bu sime o piri firima gbolomaye na.

Beretibi Ma Ọrụrụ Bụ Simeọkụ Mi

Diepakumaye 1.1-2
Chochi mi na ania firinwengiapu ma na gboloma dieaye ma 1.3 – 3.16
Sime Timoti be piri dieaye ma oria firi bu 4. 1 – 6.21


1
 Min firifirmadiri mi Pọl, Kraist Jizọs okunwengibo be bara ani bome, ani Tamuno minea Duaboroma bo be na piki Kraist Jizọs wa tọrusedikiari bo be na tọn bara bu – 
	2 A se Timoti, bereni mi bie iya kọkọma tọku be seinmame: 
	Ye Tamuno Dabo Be na Kraist Jizọs wa Nyanabo Be na dikibugerere na dikitibifoin na piki deinma na se I piri.




Iruo Dieye be Bereijinema
	3 A bime I Efisọs bie sime, a duko kuroma I piri bara bu, a boro so Masidonia nwọ muari siki mi bu, anio sime dapu iruoaye nwọ dieabe, tọn ini piri na ini bari ọkọsme ye die ma.
4 Duko ini piri ini ari egberi-a berema duko mi na piki ari nangwọ biejuadapu erema be diri ma go mi nab u barasin, maa ye ma berejinea kenge mi ari dekiboboye-e; ari Tamuno ibi firinwengi-nwengike, ani bereni bu ini boro nemi ye mi.  5 Min mi gose tọn ye, ani kubiemgbolu bie sime belema mi nwọ wosisema-e, fiafiasa sin a ibi na nemi kubie na piki gwaka bereni na-e. 6  Dapu mina ye ma bu barsin mun nemi bie ofori bere duko mi bu boro irifasam. 7 Ini bime ini Tamuno oloko dieapu nwọ sọ, ọkuma ini kọn-ari ọkweinma ini kainboke, ini gose ania bu kuroma chie ye dukoari bere mi tibi soni ini nemike.
	8 Wa nemime na Oloko mi ani ibime, ani se firinwengi na ibi bara nwọse firinwengi okuma. 9 Wa se biekoroma gbeinme na olokoma ini chua se ibi apu pirike, okuma ari sime oloko kan apu nwọ pirime, kurakaye mie apu na, Tamuno nemika apu na, si bu bein apu na, ani sime tekebia ye nyanaka apu pirime, piki teme-anga miemieaye nyanaka apu na, inia dapu na nyengiapu na ba apu na, nweni ba apu na. 10 Fiafiaka dumokon-apu na, sefiapu na, tomoni furuapu na, iruo kọn-apu na, iruo onyechieapu na piki kọkọma dieye mi na tuburu ye mie apu na pirime. 11 Aniokuma dieye mi, ani ibiokwein mi bie sime ye mi ini se I barachua duko nwọ be ye mi ani boma na belema na nyana Tamuno Be bara bo Ibi Bere mi-e.

Tamuno Ḅe nyana Dikitibifmi be Miebaka

	12 A miebaka seni wa Nyanabo Jizọs Kraist be beme, inyọ seni iya firi bu I piri bo be, a miebaka se o beme, ani I gbeinme nwọ be bara nwọse I kienma bo be, piki I tọnme na a firinwengi o piri, 13 borosa siki ari obu siye dukome, o tọrusiọrima piki o wọlọme nwọ be sọni. Okuma Tamuno Be o dikibugerere nyana I pirime, aniatibi ani siki ma a bereni  nyanake, piki a mieari ye tibi sọni a nemike. 14 Se wa Nyanabo Be oria beinwatawata dikibugerere mi nwọse I ọgọnọ sarame, se bereni mi na belema mi na ani sime wa piri ye mi nwọse I pirime, Kraist Jizọs Be na gboriye mie bu wa nyana ye ma.
 15 Min mi kọkọmaye-e, piki bakama buokorome, bereni gbein bere-e na, Kraist Jizọs Be tomonikiri bome I duaboroma gose iri inia bu sitein bo-e. 16 Okuma Tamuno Be o dikitibifoin nyana I pirime, miese Kraist Jizọs Be iri na mieari ye bu bakama yeinema nyana iri siapu ma bu sitein bo be piribia oku; miese dikidabia bo a nwọ sọ obuko bo o bereni se simegbaso dumo mi nyanabia apu ma piribia erechi. 17 Ye osi na boma na sime ori simegbaso Amanyanabo, fifikabo piki tọruseoririkabo, ori kenge Tamuno Be piri mun bene la! Amen.
	18 Timoti, iya tọku, a min oloko mi nwọse I bara chuame, ani bolo siki ngisi ikainkoro ọkweinma ibu duko boro sa bara bu, ye ari ọkweinma iya owuniaye nwọ sọ; ibi owu mi I nwọ soari siki; 19 se iya bereni mi na iya fiafiasa sin a ibi na nemi kubie mi nwọ ọlọchiema, dapu inia ibi na si na nemi kubie mi pokika bu boro inia bereni mi simasam. 20 Ini be dapu, ani Haiminios be na piki Alekzanda be na-e, ini sabama oru be kuro mi piri bu a boro fomubara se ini pirime min mi ani ye se ini diebia  se ini bari Tamuno fiesima eke.

Chọchi mi be Teke
2
 Tatari ye, a bi kuromame na, o kuroma Tamuno Be bara ye bi obu piri, teke, yebi jin apu piri, piki miebaka seni o be tomoni mamgba tibi gose; 2 amanyanapu gose piki kuro nyana se bereton-ari jin apu mamgba na gose, miese wa yawuma dein dumo kọnbia bara, mangima nyana Tamuno Be bu, piki karakara tọrugbein dumo kọn bun a. 3 Min mi ibime ani piki Tamuno Be minea Duaboromabo Be bubeleme. 4 Bi na nweni mgba duaboroma nyana nwọ be bo be, piki bo kọkọma ye mi nemi nwọ be bo be. 5 Aniatibi gbori Tamuno mi omiye, gboribo piki omi-e Tamuno Be na tomoni ma na nwọ oki gboloma bo, ani Kraist Jizọs Be-e, 6 tomoni mamgba pekere gose mina bu se agba mie bo be. Ani mi diepakumame na tọn weri siki mi bo la siki, Tamuno Be bime na nweni mgba duaboroma nyana. 7 Anierechi mi ini I se seinye-e, na ari okunwengibo na yediebo na nwọ sọ se Jinseapu ma piri-e, bereni mi na pki kọkọmaye mi na be oku mi dukopakumabia ye gose ari iruokọnke: a kọkọmaye dukoabe!
	8 Chọchi mi mieari siki goyegoye, a bime owuapu ma teke, mina bu se tọnbu weri Tamuno Be piri sa apu ma; ini ine inia barama dekichiemabia, igani na berejinea na ofori bara bu. 9 A pikina bime eremeni ma inia bu ma nwọ kpainma se nemi nyana inia buchuaye na gbolomaye bu ibioku seni ye biri I mi beke na ini pukosolima bara nwọse inia tibinimema weri, anikanika goli na yela ogbulu na kilari na, ougbiki la biriaye ini nwọ biri-e, 10 ọkuma ibi yemie bara nwọ nyana, ani Tamuno tekeari eremeni mie gbein bara bu. 11 Eremeni ma ini ọkweinka bu sime yedawọ gbeinme piki opu buiderima bu ma. 12 A bereni ini pirike na ini yedie anikanika owuapu bu kuro nyana; ini ọkwein ma. 13 Aniatibi Adam be tatari tememe se Ivi ma bo tememe. 14 Adam be ini piki nwọ seni obori chinke; eremenibo ma mi ini se obori chinye-e; se Tamuno Be oloko I nwọ kanme. 15 Ọkụma eremenibo ma ini a ḍụaḅọrọmaḅia ari be awọ yi siki bu, a nemikase bereni bu na belema bun a bu se tọnbu weri sime se inema bu bukpainmame bebe.

Chọchi mi ḅie Tọrọkọ Isụn-apụ 
3
 Min dukoye mi kọkọmaye-e na, tomonibo kubie chọchi tibinibo sọ gose chie-chie-chie bara simeme bebe, inibo opuma ibi firi nwọ dokime. 2 Chọchi tibinibo sọbia bo ori obu duko simabia ye nwọ nyana eke, gbori eremenibo kenge mi o simebia ye-e, o tọru kweinmabia, ori ineda bu ọlọbia, piki bu se orutonbia ori igoniapu daoki oria wari bie chubia ori ineda yediebia. 3 Ori irubu tọrubamabọ sọ eke piki kuroye mie eke, ori obu nemi se piki deinbia ori igbiki belema eke; 4 ori ineda ibioku o furo mi nwọ kobiribia, piki miese oria awọ ma oria awọ ma ori osi se piki o bipipokibia. 5 Aniatibi tomonibo o furo dikidikibia oku nwọ nemika ọkuma, nde inibo ineda Tamuno chọchi mi nwọ dikidikibia oku? 6 Bereni mi bu ogu la sa bo o nwọ sobia miese obu dekichiema eka bara opuayemie bu, miese o beresi nyana eka bara, Oru be mie oku mi. 7 Chọchi bie ofori tomoni osi se piri bo o nwọ sobia, miese ini o bugereremaka se ori Oru be dian bie koro eka bara.

Chọchi mi ḅie Ḅarachụapụ
	8 Chọchi bie barachua firinwengiari apu ma ini ibi yemiebara nwọ nyana se inia kubie pakabo firi nwọ nwengi; ini opuma iru bu ma piki igbiki puko chua ma; 9 ini kapuma bereni mi bu diebelema sa kọkọmaye mi nwọ ọlọ fiafiasa sin a ibi na nemi kubie bu. 10 Ini tatari ini elekima diki, anisiki ini dadiki mi borome bebe, ini firinwengi. 11Inia erema soni ibi yemiebara nwọ nyana, se nweni se fiema boro ma; ini kwein tọru nyana se yegoyegoye bie karakaraye bu chie. 12 Chọchi bie barachua firinwengiari bo be gbori ermenibo nwọ sime, se ineda ibioku se oria awọ ma na o furo na nwọ dikidiki. 
13 Ibioku seni inia firinwengi barachuapu ma, ini chiekiri nwọ nayana inia bu ma piribia piki ineda kurotoru se ini Kraist Jizọs Be bu nyana bereni mi nwọ dukopakumabia. 

Opu Boiye mi
	14 A min diri mi nwọ gien I piriari siki, a toru se dikiabe na a boloka bo iri na iriabia. 15 Ọkụma a bob u obudame bebe, min diri mi miese I nemibia wa Tamuno Be furo mi bie minea bu se weri gbein bara, ani dumo Tamuno Be chochi mi, ori ani ogbochin na onu na sọ kọkọmaye mi piri bo be-e. 16 Minea Tamuno teke bara mi bie sime boiye mi duba la bara mi pikibia gboribo soni ofori-e:
	Tomonibo bara o nwọse pakabome,
	Teme Be ori be karakara mi nwọ diepakumame
	enjelapu piki ori orime.
	Sema ogboku ini oria bere nwọ dukome,
	bebe tominikiri mi o berenime,
	se ini o se iwo so bie mume.  
Iruo Yedieapu ma
4
 Teme Be gainma dukome na dapu kuluma sikima bie bereni mi bu barasinbia, ini iruo-a temema dukoari ye nwọ miebia, se siatemema dieari ye ma nwọ duko nwengibia. 2Obori se nweni chin iruokọn apu, nwọ sime dieaye nwọ wasamasam, inia sina ibina nemi kubie ma fisam, ini ofiri ikulele seni dokimasa ye simeoku.  3Oko sime apu ma min bara mi nwọse yedieme na ani karakarake debo na irobo na sime, piki karakarake da fiaye nwọ fi. Okuma Tamuno Be ari fiaye ma nwọ tememe fibia erechi, miebaka be teke nwọ kọn so siki, ani bereni apu ma-e, ini kọkọmaye mi nwọ nemi so siki bu.
 4 Tamuno Be teme ye goyegoye ani ibime; sikibia ye ofori-e, okuma miebaka be teke bu ini yegogoye nwọ fibia 5aniatibi Tamuno okwein mi na teke mi na miese Tamuno Be wa fi gbein fiye bara se ani okime.

Kraist Jizọs Ḅe, Oria Ibi Firinwengibo
	6 I nemikase ma dieaye ma nwose minapu ma dieme bebe, I ibi firinwengibo so Kraist Jizọs Be piribia, I nwọ bereni mi be okweinma na I duko nwengisa kọkọma dieaye ma na nwose teme-anga be fiye mie ibu kokoari siki. 7Okuma ari Tamuno miemieaye bu ofori berema bie ibu sin, ani duko na gbeinka ye ma. Ibu se Tamuno kike dumo mi be dawoye bu weri. 8Oju dakadiki mi nyana soye omi-e, okuma teme-anga be oju dakadiki mianga na anga na bu  ani soye nyaname, aniatibi ania bu dumo omi-e mioku na piki bobia siki bun a. 9Min mi kokomaye-e, tomonibo okorona ani oki piki bereni gbein ye-e. 10 Wa kpalakpala piki gagama firinwengiabe, aniatibi wa toru se dumo Tamuno Be dikiabe, ani nweni mamgba be Duaboromabo be, aitein-anga o bereni apu ma.
	11Maa ye ma tọn se piki ari die. 12 Bereni se gboribo soni I dikisima ma iri asemeni toku ye gose, okuma bereni apu ma dikida bia bo nwọ sọ-ọ, iya okwein bu na, iya yemiebara bun a, iya belema bun a, bereni bu na, piki karakaraye bu na. 13 Iya siki na inyo na nwọ fama tomoni ogbo mi bie Tamuno Be bere mi duko ini piri, piki ye se ini die okimun a bobia siki la. 14 I bie sime teme-anga diepiriye mi ani siki ma, ani ikiankoroapu ma dukopakuma se seniapu ma inia barama se I ọgọnọ gbana siki bu bo I piri ye mi. 15 Maa ye ma seni miemieye bu chu se ibu seni ari piri, miese nweni mgba iri be tọrọkọ mun mi nwọ oribia bara. 16 Ibu obi, piki iya dieaye ma obi. Maa ye ma nwọ miemamun, aniatibi I oko mieme bebe, I ibu na I dukoye naari apu ma na nwọ duaboromabia.

Miese Bereniapu ma Piri Gbeinye
5
 Din se I nengibo diki-igani ma, okuma I da-e nwọ be bara se okwein kon o piri. Iri din se nengiapu ma iya minapu bara se ini oki. 2 Nyegiapu bara nwose senisa eremeni ma oki; eremeniawọ ma iya minapu bara se ini oki, si nemika dumo bu.
	3 Osi seni kokoma deapu koroma fisa eremenima piri. 4 Se debo koroma fisa eremenibo nemikase awọ nyaname anikanika aria awọ yi awọ nwọ nyaname bebe, ini tatari ini pakabo furo bie Tamuno Be firi mi nwọ nwengi, mi bara bu ini yiapu ma, anikanika ini yiapu ma yiapu ma inia bu nwengisa firima nwọ gbein, aniatibi ani mi ani Tamuno Be bubelebele ye-e. 5 Debo kokoma koroma fisa eremenibo ma, se dikidikibo nyanaka bo ma a toru se Tamuno Be nwọ dikisam, o tekemamun se o bara barachua biabe din na enekaka nab u. 6 Okuma mina bu seni butima bu werisa debo fisa eremenibo goyegoye ari bo ma ani fisa bo-e a dumome nwọ be soni. 7 Maa oloko ma nwose ini piri, miese gboribo soni inia bie dukosimabia ye nwọ nyana eka bara. 8 Okuma nemikase inibo minapu dikidiki dukukabo omi-e bebe, anitein-anga o furo bie apu ma, ori bo be o bereni mi pikisam, ori piki sitein berenika bo be nengisam.
	9 Debo fi sa eremenibo bu ma kura tesi laka bo se deapu fisa eremeni ma be kienbipi bu chua ma, ani mi sikima, gbori siki kenge se owubo simesa bo bia. 10 Piki ibi mieye bu ere pakabo, ibioku se aria awo dikipakumabo sa eremenibo, igoniapu belema bo, barachua inibo juo Kraist bereniapu pirisa bo, barachua bufuka bie sime apu pirisa bo, piki abu mgba se ibi mie mi pirisa be bo.
	11Ọkuma deapu fisa iremeni ma ini se chua kien ma; aniatibi ini biari ye ma miese ini owuapu sime bisa bebe, ini Kraist be dikitoru sinsinme. 12Se ini tatari bereni o piri ye mi kansa be beresi nwọ nyanabia. 13Ini piki siki fama dumo nwọ dawo konbia, gbori wari bie sọ paka mun jin wari bie sobia nwengi nwọ konma borobia siki; okuma ani sitein-anga ini goliabipi nwọ dawọ belemama borobia se bu se ini gbolomaka bere bie chuma borobia, ini okwein gbeinka ye nwọ dukoma borobia. 14 Anierechi ani I bubele ye nwọ sobia deapu fisa eremeni ma nemikase owuapu simebia okuma, awọ nyana, se inia warima nwọ dikidikibia bara miese ini achọ se tarakapu piri se ini wa duko sima eka oku. 15 Aniatibi deapu fisa da eremeni gbotubara vinpiki Oru be dukosam. 16 Okuma Kraist Be bereni eremenibo inibo furo bie debo fisa eremeni nwọ nyaname bebe ye ari ini dikidiki, se ani ikuye mi nwose chochi mi ogono gbana ma, miese chochi mi sime deapu fi se ngeri sime apu ma nwọ dikidikibia bara.
	17 Seniapu ma, ateli isun-apu bara bu ibi firinwengiari apu ma mama kiri be gbeinye se ini piri na ibime, anitein-anga nwọ kuroma Tamuno bere mi duko piki ani dieari apu ma.
 18 Aniatibi fiafiadiri mi nwọ beme, “Nambulo be bipi fina ma ori ipiamgba mgboluma nwọ pisiari siki,” ani piki na nwọ beme “Firinwengibo be oria gbeinye se o piri na ibime.” 19 Se senibo punuma bere nwọ poki ma, mama apu anikanika ani nengi onyechieapu ani miekuroma sikima okuma. 20 Tomoni ogboku si mie apu ma dikigani miese kon apu ma balafa nwọ nyanabia bara.
	21 Tamuno Be na Kraist Jizọs Be na, piki fiafia enjelapu ma na torukubu bun a, a kuroma duko I piriabe na I ma dukoaye ma nwọ miebia gboribo soni torudikika, piki torukunka bu, I miebia yegoyegoye nwọ mie. 22 Tamuno firinwengibia bo I ibioku inibo dumo nemika simeogbo bara se inibo ọgọnọ gbana ma, jin-apu si miemieye bu ibu se chu ma; ibu se oruton-e.
	23 Mengi kenge nwọ bu ma, okuma kele iru kalaye oki I bulo mi gose I nwọ sarama obiari siki.        
	24 Dapu si kikimake, inia sima ini se mun bere bie chuchume, okuma isi apu ma be sima obuko mi ari pakapaka ye-e. 25 Ani gbori bara mi bu ini belema ibi miemieaye oririme, ibioku belepakaka ye ma soni ari boike.

6
 Ye omini ma ini nyanapu ma osi ye mamgba bu, miese gboribo soni Tamuno Be ere mi bu wa dieari ye mi bu na siye duko eka bara. 2 Ye bereniapu ma inia omoni ma dikisima ma gbeinme, aniatibi inia firi bu soye fiari apu ma, ani bereniapu na belemasa apu na-e.

Iruo Dieaye na Kọkọma Ala na
	Maa ye ma die se piki ari se tetema piri. 3 Jin kiriaye diebo goyegoye se wa Nyanabo Jizọs Kraist Be kọkọma okweinma na kuraka piki minea Tamuno bere nemi yedie bara na kuraka bo be  4 inibo opuamieye na woloma warabe, inibo piki nemi ye ofori-e, o kuraka bara se ye igbani piki kamuso se okwein dokime, min mi deki boboye ani bunwonwo, kamuso, wolo, kuraka bara se toruse-yekienma, 5 piki siki mamgba berejinea si kubie nyana, piki kokomaye mi bari inia bie ofori-e. Ini nwọ chinme na ini tekeariye bu ani ini boro se alakonbia ye-e.
	6 Ibime, Tamuno nemi mi ani tomonibo miemieme inibo ibi bara se pere, nemikase inibo nyanaye inibo bun a deinkorome nwọ bebe. 7 Cheye wa boro nwọ seni tomonikiri mi bo? Gboriye soni ofori-e! Cheye wa ineda nwọ oki tomonikiri mi bie pakaso be? Gboriye soni ofori-e! 8 Anierechi, wa nemikase fiye na chuabia ye na nwọ nyaname bebe, ani omine na deinkoro gbeinme. 9 Okuma alakon dokiari apu ma ini mun telima bie so se dian bie koro, tọn-a obori-aye na ye se nweni lamalamaye na bie bu sọsọme, ani tomoni fọnọ mun fan a fin a bie chuchume. 10 Aniatibi igbiki belema mi ani torukirikiri si-a miemieye ma be chuku mi-e. Dapu ani nyanabia erechi kubie chie-chie so-okuma, ini bereni mi ateli nwọ nwengi gbari se tọn-a kururu bu inia kubie kansam.

Pọl be se Timoti be Datekerema Ye mi
	11 Okuma iri, Tamuno tomonibo, maa yema dikibuton. Kuroma karakaraye mie na, Tamuno nemi na, bereni na belema na, inema nyana na, piki dein teme nyana na nwọ doki. 12 Iya inyo la bara nwose iya bereni mi be mangi kọn, se simegbaso dumo nwọ nyana ibu piri; aniatibi mi dumo mi gose ani Tamuno Be I chinye-e, ton-a onyechieapu tọrọkọ iya bereni mi I nwọ dukopakuma siki bu. 13 Tamuno Be tọrọkọ bu, dumo se ye mamgba piri bo be piki Kraist Jizọs Be ani Pontios Pailet be tọrọkọ kuroma oria bereni mi dukopakuma bo be tọrọkọ nab u, a min mi nwọ tọn I pirime. 14 Ini tọn I piri yema mie, se kubie se bugbane gbeinbo bara se ari koko okimun wa Nyanabo Jizọs Kraist Be bobia Ene mi la. 15 Oria bo sikimi Tamuno Be mi ani tọnbia ye-e, belemasa piki ngeri Bereton bo be, amanyanapu mamgba be Amanyanabo be, piki nweni nyanapu mamgba Nyanabo be. 16 Ori kenge mi fifika bo be-e gboribo soni ineda kpekima eka enekubu bie anga bo be. Ori ori sa bo ma ofori-e, pikina ineda ori oribia bo ofori-e. Ye osi na simegbaso bereton na sime o piri! Amen.
	17 Duko min dumo mi be alakon apu ma piri na ini opuayemie ma, piki toru se tibiofori ngọkọn diki ma, okuma toru se Tamuno Be diki, yegoyegoye nwose wa piri se wa se butimari bo be. 18 Duko ini piri ini ibi mi-e, ibi-a firinwengi ala nwọ kọn, ini imuku dumo kọn ma, okuma bukarakarama inia ye nwose jin-apu na diafi. 19 Min bara mi bu ini ngọ kobirima inia bu ma piribia, mi ani tọrọkọju kuro chukuseke dupari sọ ini piribia ye-e. Anisiki ini ineda kọkọma dumo mi nwọ nyana inia bu piribia.
	20Timoti, ini se I barachua dikidiki nwọ be ye mi se ibioku kpa, Tamuno miemieye bu ofori okwein na nemi ofori berejinea na nwọ dikibuton, ani dapu irima bara bu “Nemi” se chin ye mi. 21 Aniatibi dapu okime na ini yenemime ani bu boro bereni mi bu acho irisam.

	Tamuno Be dikibugerere mi omine mgba na sime. 
   


	  















Pọl Ḅe Se Main Karama Timoti Ḅe Seinma Firifirimadiri Mi

Diepakụmaye
	Pọl be se main karama Timoti be seinma Firifirimadiri mi bie bakama sime-a ye ma ani o se dada Timoti be piriari tetema-e, ori na firinwengiari kala asemenitoku na barachuabo na bara bu. Dawoye mi be tibi ani yeinema. O tetema se Timoti be piri piki o kubiekuromame bereni nyana bara se onyechie Jizọs Kraist Be pirimamunbia erechi, piki Ibi Bere mi na olomu oboku mi na be kokoma dieye mi nwọ olochiemabia bara, piki oria yediebo na piki owkweinkonbo firi mi na nwọ nwengibia oku, torusiori na dapaka na, bie bu.
	O sosikima Timoti be berejineme ani bu se “oboriso bara na mieyenemika bara na se berejinea” bu chu mi dekibobo fa gboloma ye bu, ani mie ibi ofori-e, okuma ari si ye seni pokiari apu ma miemieme. 
	Ani mgba bu, diri mi gienbo be oria dumo se elekima mie Timoti be biekoromame o gose piki oko mieye na – oria bereni mi na, yeinema mi na, belema mi na, ikirima mi na, piki buochua mi be torusiori mi na.

Beretibi Ma Ọrụrụ Ḅụ Simeọkụ Mi

Diepakumaye 1.1-2
Tokonibipi na tetema na 1.3 – 2.13
Datekerema na berijine na 2. 14 – 4. 5
Ye Pọl be na simeoku mi 4. 6-18
Kuluma okwein 4. 19 - 22 
	

1
 Min firifirimadiri mi Pọl, ani Tamuno Be bi bara bu, Kraist Jizọs okunwengibo be bara ani bome, mun Nyanabo Be bereni oria tomoni ma piri dumo mi be bere dukopakuma ini nwọse firima bo be, ani Kraist Jizọs Be na gboriye mie bu wa nyana ye mi – 
	2 A se Timoti, ibu yela toku be firimame:
	Ye Tamuno Dabo Be na Kraist Jizọs wa Nyanabo Be na dikibugerere na, dikitibifoin na piki deinma na se I piri. 
Miebaka be na Kubiekuroma na
	3 Fiafiasa sin a ibi na nemi kubie a nwose miebaka se Tamuno  Be beme, a firinwengi piriari bo be ani iya biejuadapu ma mie bara mi.  A miebaka se Tamuno Be beme ari iya teke bie I se biekoromari siki din na enekaka bu. 4 I sara owu mengima a nwose biekoromame, a piki opuma I oribia erechi bime, miese ari opuu biebele nyanabia bara. 5 Ari I nyana epele ofori bereni mi nwose biekoromame, iya opu nyengibo Lois ma na I nyengi Yunais ma na nyana bereni bara mi, a berenime na iri soni ani nyaname. 6 Anierechi, a se I biekoromabe na a bara se I tibi ọgọnọ gbana siki Tamuno Be se I piri diepiriye mi bereni ma se ani fi. 7 Aniatibi Tamuno be se wa piri Teme Be kuro na, belema na, buolo na nwose minea bie chu beinmame.
	8 Aniokuma, onyechie wa Nyanabo Be piri mi ani bugerere se i piri ma; piki iri Kraist Be tibi gose ikoli so bo be gose bugerere ma. Aninakaraka, iri soni Ibi Bere mi gose torusiori, Tamuno Be I se ani miebia be inyo nwose I piri warasiki.
 9Omine duaboroma piki wa chin oki se oria tomoni nwọ miesam, wa nwengi sa firi goseke, okuma o tonkoroma sa bara na oria dikibugerere na gose-e. Siki mi ma laka simeogboo Kraist Jizọs Be bu boro mi dikibugerere mi nyana wa pirime, 
10 okuma mioku, minea Duaboromabo Kraist Jizọs Be bo mi bu, ini ani miebelema wa pirisam. O miese fi kuro mi kulumasam, se Ibi Bere mi bu boro fieka dumo mi nwọ mie belemasam.
	11 Tamuno Be I tonpakuma bosam okunwengibo na yedieboo na bara bu Ibi Bere mi dukopakumabia erechi. 12 Se min mi gose a maa torusiorima nwọ oriabe. Okuma I kubie pa kuro warabe, aniatibi a kubie se bugubana bo be ari o nemime, a piki berenime na ori ineda o se I barachua ye mi se deinma weri mun ani Ene mi nwọ labia. 13A se I die kọkọma okweinma kapuma ari ọlọ chiema I diki nwengibiaye bara bu, se mine be Kraist Jizọs Be na gboriye mie bu wa nyana bereni mi na belema mi nab u sime. 14 Minea bie anga fiafia Teme Be kuro bu, ini se I barachua ibi-a yema kapuma nwọ ọlọ chiema.
	15 I nemime na Esia pekere bu sime apu mamgba ini I bu pu sikimasam, piki Faijilọs be na Hamọjinis be na soni. 16 Ye Nyanabo Be Onisiforọs furo mi dikibugerere, aniatibi tọn-a siki o nwọse I kubie kuromame, ari ikoli bie omi-e nwọ be ye mi ani o bugereremake. 17 Okuma o bo Rom la kirikiri o saki I doki nweni-i o bo I ori siki lame. 18 Ye Nyanabo Be dikitibifoin nyana o piri ani Ene mi bu! Efisos bie o se I mie ibi la oku i ibiokuma nemime.

Kraist Jizọs Ḅe Oria Kuḅie se Ḅụgbana gbein Owuniḅọ
2
 Iri iya tọkụ ḅe ọkụma, Kraist Jizọs Ḅe na gboriye mie bu wa nyana dikibugerere mi bu boro kurobo sọ-ọ. 2 Tọn-a onyechieapu tọrọkọ bu, yedie bara bu a dukopakuma I naa sa ye ma ọki; ari se kubie se bugbane gbein apu barachua, ani ineda ari se ye se jin-apu diebia apu ma.
	3 Kraist Jizọs Be oria kubie se bu gbana gbein owunibo bara bu, iri soni I lalama torusiori mi diaoki. 4Owusọari owunibo bibia ori o tibida owunibo be bubelebia ye nwọ mie, ani-erechi o bi eke ori obu se owu bie ofori apu dumo na wọlọma. 5Arudua mangi kọn-ari bo ineda ania diepiriye nyanabo eke, ori anibe olokoma kokoka simeogbo. 6 Kuroma firinwengi sa ozu-dipibo be tatari sokubia fiye bu yedia oki gbeinme. 7 A dukoari ye ma nwose koroma bu chu, aniatibi Nyanabo Be I miese i ineda maa ye mamgba nwọ kainbobia.
	8 Jizọs Kriast Be nwọse biekoroma, ini fibusisema bo be, Devid fur obo be a dukoari Ibi Bere mi bie ini ani die ọku mi. 
9Aniatibi ari Ibi Bere mi dukoye gose i torusiorime, ini pikina ikoli se i ikasime, ani oloko kanbo mie oku mi. Okuma Tamuno okwein mi ani ikoli soke. 10Min mi gose a yegoyegoye nwọ inemame Tamuno Be seleokisa tomoni ma tibi gose, miese ini soni Kraist Jizọs Be bu boro bo duaboroma mi nwọ nyana bobia bara ani simegbaso boma okibobo ye mi. 11 Min mi kọkọma ye-e:
	 “Wa nemikase ori na fime bebe,
	  wa pikina ori na dumobia
	 12 Wa pa inema bu simemamuabe bebe,
	     wa piki obu sọ beretonbia.
		Se wa nemikase o pikime bebe,
		ori soni o wa pikibia 
	 13 Mine nemikase kubie se bugbane gbeinka apu-e bebe,
		ori kubie se bugbane gbein Bo-e
		aniatibi ori ineda obu piki eke”

Ini Bereni Okisa Firinwengibo
	14 Min mi se iya tomoni ma biekoroma, se Tamuno Be torukubu bu kuroma inia berijine na ini okwein mi gose owusọ ma. Ani ibi ye mie eke, okuma si ye kenge mi ani se pokiari apu ma miemieye-e. 15 Iya inyo la bara nwọ mie se Tamuno Be beinma I oki, oria firi gose bugerere nyanaka firinwengibo bara bu, piki karakara bara nwọse Tamuno kọkọma okwein mi dieari bo bara bu. 16 Ibu sikima, Tamuno nemi nyanaka piki yenemika dukoaye ma bie, ari mieari ye ani Tamuno bu tomoni de bolo nyọ bu koroma kenge-e. 17 Ọkọ sime dieye mi ojumini mi okopeiari ino sime oku simeme, ọkọ sime bara se yedie mama apu ani Haiminios be na Filitọs be na-e. 18 Ini kọkọmaye mi bu barasinsam, se da bereni apu nwọ pikirimabe inia bereni bu, nwọ be na mine be fibusise mi kirioki borosam nwọ be ye bu. 19 Okuma Tamuno Be dipi sa kuro chukuseke dupari mi ngisi jike eke; se maa okweinma ani ọgọnọ gien warabe: “Nyanabo Be oria tomoni ma ori ini nemime” se, “A sime Nyanabo Be pirime nwọ be bo goyegoye kurak miemieye bu busin.”
	20 Opu wari bie kirikiri efere na boli na omi-e; goli na seleba na ini nwose daye mieme, isiaye ma chin na abain na mi ini se ari mieye-e; daye sime osi nyana firima pirime anisiki isiaye ma piki sime enebene-bene-a papa firima pirime. 21 Tomonibo nemikase maa si-a ye ma bu mina bu mie fiafieamame bebe, ini inibo se sosikima firinwengibia, aniatibi inibo mina bu se ton bu weri se firinwengi gbein bo mie inibo nyana bo be pirisam piki bu karakarama ibi firi goyegoye nwọ pirisam. 22 Asemenibo puko tari-taria ye ma bu buton, se gagama karakaraye miebia oku nwọ doki; bereni na, belema na, piki deinma na, se fiafia kubie se wa Nyanabo Be chin o bara barachua biari apu ma bu sọ. 23 Okuma oboriso na mieyenemika berejinea ma bu ibu sin, i nemime na kamu bu mi ari mun kuluma kukumaye-e. 24Wa Nyanabo Be firinwengibo kamu sọ eke. Ori ibi yemiebara nyana tomoni mamgba nwọ piribia, ibi piki yeinema yediebo nwọ sobia. 
25Ori obu nemibia ori na tuburuari apu ma o nwọ dagbukukumari siki. Sosi Tamuno Be acho se ini piri se ini vinpikibo kọkọmaye mi nwọ nemibia. 26 Anisiki ini vinpiki bo inia nemi bie sọ se Oru be tu ini piridian bie pokobia, ani ini kun se ini miese ini o biari ye nwọ mieari bo.

Kuluma Enema
3
 Min mi nwose biekoroma na kuluma enema bie bufuka siki simebia. 2 Tomoni imuku, ngerifi doki, buboma, piki buse buchinbia ini nweni wolobia, ini ini yiapu bipipoki eke, miebaka be oku nemi eke, ini piki Tamuno Be soni nemi eke; 3 ini torukpobia, ini jin-apu dikitibifoin eke, jin-apu duko simabia, kurokuro dumo konbia, balafamabia, ini taraka se ibi apu werimabia; 4 ini nweni deri apu sobia, yeabala ka dumo konbia, se yebusoka opuayemiebia ini butima belema tein Tamuno Be nemgibia; 5 ini minea Tamuno nemi bara bu ọgọnọ paka ye ma kenge nwọ olobia, okuma ani be kuro  mi nwọ sikibia. Mina tomoni ma bu ibu sin. 6 Inia bu be dapu ani ikiri mun si punumasa kunbara bie sime yenemi ka eremeni ma warima bie sọma boro apu ma-e, ani ojumini mi pukotaria ye ma fọnọ so sa apu ma. 7 Siki mamgba yedawọ nwọ dokiari eremeni ma, okuma ineda kọkọmaye mi nwọ dawọ nemi eke.
8 Ani paka Janis be na Jambris be na piri oku mi, ini Mozizi be na tuburu siki, ani mina apu ma soni kọkọmaye mi na tuburu oku-e, inia koromama burusam, bereni mi bu soni ini piki bikime. 9 Okuma ini bolo nyọ sọ la eke aniatibi bebo-bebo inia yenemika mi nwọ oribia, ani paka Janis be na Jambris be na piri oku mi.

Kuluma Dagbukukuma mi
	10 Okuma iya dieaye ma na, iya yemiebara na, iri be dumo kọn bara na; i nwọ dukonwengisam, iya bereni bu i elekima chuasam piki iya yeinema na, iya belema na piki iri be ikirima nyana mi na 11 iya torusiori mi na iya bufuka da mi na, Antiok bie na, Aikoniom bie na Listra bie na ibu pakaye mamgba i nemime. Ari ikirima nyana balafama torusiorima piri oku mi! Okuma Nyana Be aria bie mgba i duame. 12 Tamuno kike dumokon bibo-bibo, inibo torusioriba, ani Kraist Be berenibo bara bu. 13 Okuma si apu ma nab u se laka kiri otoma apu ma na ini si ye bu boro mun sitein ye bie sobia, obori se jin-apu chin piki obori se inia bu chin-abe. 14 Iri okuma, ini se i die sa kọkọmaye ma na i kuroma bereniaye ma na kapuma nwọ ọlọchiema. Ye se I die apu ma I ini nemi warabe. 15 I piki se bie koroma warabe na iri be boka siki ngisi I Fiafiadirima nemime, ani Kraist Jizọs Be bu I nyana bereni mi bu boro I se mun duaboroma mi bie sobia nemi mi se I piri ye ma. 16 Fiafiadiri mi mgba Tamuno Be tọn bara bu mi ari weri gienye-e, se kọkọmaye mi die, se kurakaye mi dikigani, se iri ye ma datekerema, se piki karakara dumo kọnbia oku seni nweni diebia erechi. 17 Miese Tamuno tomonibo be ye mamgba bu kara se piki bugbeinbia bara, piki bukarakarama ibi firinwengibia yegoyegoye nwọ nayanabia oku.

4
 A kuroma Tamuno Be na Kraist Jizọs Be na torukubu bu duko I piriabe, ani bereton dumoapu na fiapu na piribia bo be, aniatibi o boabe Amanyanabo bara bu, se beretonbia. 
2 Oku mi duko, ani duko mi bu barasin ma (kura siki na kuraka siki bun a), ye ani inia buokoro, dieye ma bu ani se igani si piri, ani se piki kubie kuroma okwein kọn, ani i nwọ inema yedieari siki. 3 Siki bobia tomoni bari kọkọma dieye mi nwọ poki eke; okuma inia pukotari yema ini nwọ duko nwengibia, se bakama yedieapu kobiri inia bu piribia, ani beri teke-tekema bere duko ini piribia apu ma. 4 Ini kọkọmaye mi poki bu vinpiki se toru se tibiofori berema poki mi dabia. 5 Okuma Iri, pakayepakaye mamgba bu ibu ọlọ, torusiori bu ikirima nyana, Ibi Bere mi dukoaribo firi nwọ nwengi, se Tamuno firi nwengibo bara nwose iya bebe firi mi mgba nwọ nwengi.
	6 Iri okuma, ini i se agbamiebia siki mi lasam, mi a dumo mi werisobia siki mi-e. 7 Ari arudua mi bu iya inyọ la oku nwọ miesam, ani la bara mi mgba a mangi karamasa, a bereni ye mi a nwọ miesam. 8 Se mioku omubaraibi diepiriye mi sime I koruabe, karakaramiemieye mi be amanyanachu mi, ani Nyanabo Be, karakara Berekonbo Be ani Ene bu se i piribia ye mi, piki iri kengeke, okuma o se piki belema bu ori be bo mi koruari apu mamgba nwọ piribia.

Pọl be Barakubu Okwein
	9 Bukuroma acho doki se boloka siki bu bo iri na iria.
 10 Demas be o mi tomonikiri belema ye gose ori i koroma mangisosam. O so Tesalonaika nwọ munsam. Krisens be so Galesia nwọ mume, anisiki Taitos be piki so Dalmasia nwọ mume. 11 Luk be kenge mi iri na sime waraye-e, Mak be oki ibu chua bo, aniatibi ori ineda barachua i piribia firi mi bu. 12 A Tikikọs be se Efisos nwọ firimame. 13 I bobia siki iya ọgọnọ gbana buchuaye mi nwose chua bo, a se Troas bie Kapos be barachua se so ye mi; pikina dirima soni, nwose chua bo anitein-anga ini nama ojuapura se mie diri ma.
	14 Alekzanda temenibo be opu si se I mieme, Nyanabo Be anibe gbeinye se o piribia. 15 Iri soni obu ibu obi aniatibi ori opuma minea oku mi na tuburume.
	16 Gboribo soni ibu ofori-e, ari ngei be ibu duari ene mi bu inimgba I koroma mangisome. Ye Tamuno Be ani se si kien ini piri ma! 17 Okuma Nyanabo Be iri na sime se inyo se I pirime, ani-erechi ari nineda beinma oku mi dukopakuma Jinseapu ma piri se ini naame; se ari ani chiriba be bipi bie pọkọ pakabome. 18 Nyanabo Be piki siaye mamgba bara bie I duapakumabia, se deinma i oki oria so bie Amanyanakiri mi munbia, boma sime o piri mun bene bene la! Amen.

Kuluma Kerenibipi
	19 A kerenibipi se Prisila ma na Akwila be na firimame, piki Onisiforos furo mi na. 20 Irastos be Konrint bie ori omi-e, a piki Militọs bie Trọfimọs be bubarasinme aniatibi obu kuromake. 21 Fọngu ma soka simeogbo bukuroma bo iri na iria. Ubulọs be na Pudens be na, Lainọs be na Klodia ma na piki isi-a Kraist Be bereni minapu ma sọ ini o kerenime.	
	22 Nyanabo Be ominea temema na sime.
	Tamuno dikibugerere omine mgba na sime.  