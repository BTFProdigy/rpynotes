MIEYE MA 28

     30 Mama kura Pol be nwose aninyo angame ori oko obu piri nyo mi bie, se ibiokuma bo ori ori-e bo apu mamgba nwo okime. 
     31 Tamuno Amanyanakiri mi be bere o nwo duko finjimame se Nyanabo Jizos Kraist Be gbolomaye se ini dieme, balafa ofori piki ngeri minabu nyanabo bara bu.
   
   
   
   
   
   
   
   
   
   
   
   
   
   
   
   
   
   
   
   
   
   
   
   
   
   
   
   
ROMAPU  1
Pol Be Se Romapu Ma Seinma Firifirimadiri Mi

Diepakumaye
Pol be siein se Romapu ma seinma firifirimadiri mi gose giein ye ani se ateli telima Pol be piri se Pol be o tonsa bara mi se mun Rom bie sime chochi mi labia erechi-e, se anisiki, inia barachua bum un Spen mi labia oku. Ori ani gieinme se Kraist dukonwengiapu ma dumo bu ani na. Diri mi Pol be oria oku bu kon karama okwein mi ania bie omi-e.
Rom mi bie sime chochi mi be apu ma nwo kereni so se o teke ini piripiri oku mi o nwo duko ini piri so siki Pol be diri mi be okweintibi mi dukome: “Ibiokwein mi Tamuno Be barawerima tomoni miese ini ori na kura oku mi nwo miebelemame: ani bereni bu-e, saki bu okimun kuluma la” (1.17).
Pol be anisiki min okweintibi mi dukofinjime. Bebe tomoni mamgba, Juapu ma na piki Jinseapu ma na, ani bupalimaye so ini pirime; Tamuno be na kura dumo kon mi, aniatibi inimgba gbori bara bu si mi bereton ini piriabe. Tomoni ma bo Tamuno Be na kura dumo bu some ani Jisos Kraist Be na gboribusime mi be iwo dumo mi simeoku nwo dukome ani iwoma Tamuno be na gboriye mie bu. Berenibo be na Tamuno Be na ogboku deinma omi-e, Tamuno Teme be piki o pokopakumabosam si mi na fi mi na bari bereton o pirika bara bu. Sono bu okimun nine karama beretibi mi la, Pol be piki Tamuno Oloko mi gose chua ye mi na piki Tamuno Teme Be berenibo be dumo bu nyana kuro mi na nwo dukome. Anisiki, okunwengibo be saki Juapu ma na piki Jinseapu ma na barawerima bo Tamuno Be ton koroma tomonibo goyegoye piri ye mi bie so oku nwo duko finjime. O dukopeleme na Juapu ma Jizos be siki mi Tamuno Be ton koromame ani miese tomonibo goyegoye Tamuno Be dikibugerere mi nyanabia oku Jizos Be bie bu, o piki berenime na Juapu ma ini Jizos Be siki gbaso eke. Anibe kuluma Pol be se barawerima Kraist dukonwengibo dumo mi konbia oka mi o nwo gieinme, anitein-anga se jin-apu belemabia bara gboloma ye mi, o maa okweintibi ma okime ani firinwengi Tamuno Be piri na, sime Kraist dukonwengiapu me piri firi se mi bie na, mie jinbo piribia ye na, piki tomonibo koroma gboloma bere ma na.  Kerenibipi se nweni firima na tokoni se Tamuno Be piri na be okwein ma ani o se firifirima diri mi kuluma ye-e.

Beretibi Ma Oruru Bu Simeoku Mi

Diepakumaye na okweintibi na 1.1-17
Duaboroma tomonibo bupalimame 1.18-3.20
Tamuno Be Oria duaboroma embe 3.21-4.25
Kraist Be bie sime iwo dumo mi 5.1-8.39
Izrel mi Tamuno Be tonkoroma ye mi bie simebara 9.1-11.36 Kuluma okwein na kerenibipi ma na 15.14-16.27

1
 Min firi firimadiri mi Pol be bome, Kraist Jizos firinwengibo piki okunwengibo, Tamuno Be seleoki se oria Ibi Bee mi duko nwo be bo be-e.
     2 Tamuno Be book siki ngisi oria ikiankoroapu ma bu boro Ibi Bere mi bereni nweni pirime, ani Fiafiadiri ma bie giein bara bu. 
     3 Oria Toku be gboloma ibiokwein mi, wa Nyanabo Jizos Kraist Be: ori be tomonibo so mi, Devid furo bieini oyi pakumabome; 4 ori be fiafia Tamuno kiri mi, opu kuro bu ani ania bu diepakumame na, ori Tamuno Toku-e, fi bu o sisema mi bu. 5 Obu bu Tamuno Be i mie se a bo okunwengibo nwosome, Kraist Be tibi gose, miese a se mamgba be tomoni ma se toroko isun se ini bereni se bipipokibia bara. 6 Min mi ani piki omime Rom bie anga apu ma nwose chua warabe, omine Tamuno Be chin na o sime Jizos Kraist be piri-e nwo be apu ma.
     7 Anierechi a giein omine Rom bie sime apu mamgba nwo firimabe, omine Tamuno Be belema, piki chin, se Oria tomoni nwo mie apu ma.
   Ye Tamuno minea Dabo Be na piiki Nyanabo Jizos Kraist be na dikibugerere na deinma na se o piri.
      
Miebaka Be Teke
     8 Tatari ye, a miebaka se Jizos Kraist Be bu boro i Tamuno Be beme omine mgba tibi gose, aniatibi bebe tomonikiri mi mgba ominea bereni mi gbolomaye now naabe.  9 Tamuno Be iya onyechie bo-e na a duko ye mi kokomaye-e; airi i kubiemgbolu mgba se firinwengi piri Tamuno Be, Ibi Bere mi duko pakuma mi bu Oria Toku Be gbolomaye mi. Tamuno Be O nemime na a siki mamgba o se biekoromame 10 a teke siki goyegoye. A bime, na Tamuno Be, o bieton bara mi bu, miese ani sarasara i piri a bo mioku o la.  11 Aniatibi a kpoma bime ari omine ori miese ari omine na teme-anga be belema nwo diabia bara, inyo se obu chuaba erechi. 12 A fieari ye, ani miese omine na iri na ani gbori siki bu barachua nwo nyanabia bara, omine iya bereni bu boro ani nyana, iri piki ominea bereni bu boro ani nyanabia bara.
     13 O min mi nwo nemi iya minapu, na ton-a siki a tonme na a bo o labia, okuma miemieye siki mamgba I kikikikime oko mie. A bime ari ominea ogboku soni, tomoni mie se ini si bu vinpiki, isi Jinseapu ma bie a miesa bara mi. 14 Aniatibi a tomoni mamgba bara sa olo warabe, toru finjisa apu ma na toru ma finjikapu ma na, dirinemiapu ma na piki dirinemikapu ma na.  15 Min mi gose i kubie chie-chieme Ibi Bere mi nwo duko omine Rom bie anga apu ma so piri.
   
Ibiokwein Mi Be Kuro Mi
     16 I kubie mgba a nwose Ibiokwein mi bu gbaname, aniatibi ani mi Tamuno Be se bereniapu goyegoye duaboromabia kuro mi-e, Juapu ma tatari-e, obuko Jinseapu ma na. 17 Min ibiokwein mi bu Tamuno Be piki tomoni mie karamarama obu piri oku mi nwo diebelemame; bereni bu ani saki mun kuluma lame. Fiafiadiri mi duko bara bu, “Bereni bu ini boro se Tamuno Be na mie karakarama bo be o dumobia.”
   
Tomoni ma be Berebarasi Mi
     18 Aniatibi, Tamuno igani mi so bie bo Tamuno nemika apu ma sitibi nyana apu ma na ogono gbanasam, ani inia sitibi ma se karakarama mi punuma apu ma.  19 Tamuno Be fomubara se ini pirime, aniatibi tomoni Tamuno Bbu ineda nemibia ye belemapaka ini pirime, Tamuno Be na minabu na ani mie belema ini pirime.   20 Tamuno Be tomonikiri mi teme siki ngisi, ori be ineda toru se orika simebara mi, na oria simegbaso kuro mi na, piki ori Tamuno-e, nwo be simebara mi ini simegbaso kuro mi na, piki ori Be miesa ye ma bu tomoni ineda boro ari oribia.  Anierechi ini nyana se inia bu duabia ye ngisi ofori-e! 21 Tamuno Be ini o nemime, okuma ini sime o piri osi mi nwose o pirike, ini piki miebaka se o beke. Aninakaraka, inia koromama bie inibo nemi ngisi ofori apu some.  22 Ini nwo beme na ini yenemime, okuma ini obori apu-e; 23 ini fifika Tamuno Be nwo teke nakaraka, ini ini karaye ma ani fibia tomonibo anikanika feni, anikanika mama, anikanika ikiraye kikeye ma re tekeabe.
     24 Aniatibi tomoni ma obori so ye gose, Tamuno Be sabama inia bu barasin inia kubiemgbolu ma bi iloli bubein-aye ma nwo pirime, se ini bugererema miemieaye ma nwose jinbo-jinbo, na mieme.  25 Ini Tamuno bu kokomaye mi nwose iruoaye na dinmame ini Tamuno Be boju nwo teke nakaraka, ani ini tokoni besiki besiki labia bo be!
     26 Tomoni ma min mi nwo mie ye gose, Tamuno Be ini boroma bugererema pukotariaye nwo pirime. Eremeni ma soni inia bu ma seni miemieka mieaye bie chusam. 27 Ani gbori bara bu owuapu ma ama na ere na miemieye bu barasin se toru piki inia juo owuapu da se inia pukotari ye na kori paka se jinbo-jinbo bugererema ama na ere na nwengi kon-abe. Ani bara mi nwo mie gose ini na inia buma anibe fomubara nwo daabe, ani ini gbein bara bu inia mieirima ma gose.
     28 Aniatibi tomoni ma kokoma Tamuno nemi mi nwose inia kubie weri dukuka erechi, ori ini sabama burusa kubie pirime, anigose ini miegbeinka ye ma ini nwo miema boroabe.  29 Sitibi bara-bara mamgba inia bie beinme, si, ngerifidoki, simiemieye, jinbo diki pukosoli inia bu beinme, nweniba, owusodoki, obori se nweni chin, piki bieaku na. Ini nweni se fieme, 30 se jinbo-jinbo bu siye dukome ini taraka nyana Tamuno Be piri, O wolo, opuayemie, buboma, siye miebia koroma ini nwo  nyana teinme; ini ini yiapu ma bipipokike; 31 fiafiaka dumo kon apu; bereni ye miekapu, ini ibi mie jin apu piri pirike, piki jin apu dikibugerereke. 32 Ini nemime na Tamuno oloko mi now beme, na min bara mi se dumokon apu fi gbeinme. Ani soni, ini pa maa ye ma nwo miemamuabe, nwo be ye kengeke, okuma ini piki ari mieari jin apu miekuromame.
     
Tamuno Berekon
2
 Iya ikiabo, iri i berekon jin-apu piripiri? I ngisi buduaye nyanake, i loaku laoku soni. Aniatibi i berekon jin-apu piri se ini mie gbori ye ma nwo mieari siki i beresi pele ibu pirisam. 2 Wa nemime na Tamuno Be o karakarame o berekon okosime ye ma mie apu piriari siki. 3 Okuma iri, i nikio be na mina bun a maa ye ma nwo mieabe, i gose beresi pele jin-apu piriari ye ma!  I koroma bara Tamuno berekon mi i gbari be? 4 Anikanika, sosi i oria opu ibimie mi nwo dikisimame, oria yedikitorusin mi na yeinema mi na. Pikipikiye ofori-e, i nemime na Tamuno Be ori ibi miemieme; aniatibi o bime o bukuroma i miese i sibu vinpiki. 5 Okuma i kuro kubiemgbolu nyaname piki ininachinme. aniokuma, i mieabe iya fomubara mi dubatein Tamuno Be oria igani na karakara berekon ene mi nwo diebelemabia siki.  6 Aniatibi Tamuno Be O gbeinye se tomonibo goyegoye nwo piribia inibo mieye sime bara bu. 7 Da tomoni ibi nwo miemamuabe, se boma na osi na dokiabe, piki fifika dumo na; Tamuno Be simegbaso dumo nwose ini piribia. 8Isi-a tomoni ma ngerifi dokiapu-e, e karakaraye mi sikime, kurabuoso bu oria opu igani se sarabia. 9 Torusiori na buaku na sime siye mie apu mamgba piribia, Juapu ma tatari-e, anisiki ani Jinseapu ma soni nwo labia. 10 Okuma Tamuno Be boma na osi na, piki deinma na nwose ibiye mie apu ma piribia, Juapu ma tatari-e, piki Jinseapu ma soni. 11 Aniatibi Tamuno Be gbori bara nwose berekon bobo nwo piribia torudikikia bu.
     12 Jinseapu ma ini Mozizi Oloko mi nwo nyanake, ini simie se fame; Olok mi sikima anga piri bu. Juapu ma oloko mi nwo nyaname; ini si mieme se ini Oloko mi diki berekon ini pirime. 13Aniatibi Oloko mi nwo naa mi bu tomoni mi now mie mi bu-e.  14 Aniatibi ma ini Oloko mi nyanake, okuma ini inia kubie se Oloko mi dukoye nwo me siki mie siki ari inia oloko nwo some, ma ini Oloko mi nyanake nwo be soni. 15 Inia yemiebara diepakumame na Oloko mi tonye mi inia kubie giein warabe. Inia yemiebara mi diepakumame na min mi kokomaye-e, inia koroma ma nwo da siki berekon inia bara si ma piki da siki bu berekon inia bara ibimari siki. 16 Ani bu a dukoari siki Ibi Bere mi sime bara, min bara mi ani nwo simebia ani Ene mi bie, Tamuno Be Jizos Kraist be bu boro berekon tomoni-a bie boi sime koroma mamgba piribia siki mi.
     
Juapu ma Na Oloko Mi Na
     17 Iri kwani-a? Jubo i nwose ibu chinme, i kubie se Oloko mi bu gbaname, se Tamuno Be gbolomaye bu bubomame. 18 Tamuno Be bi na mie nwo be ye mi i nemime, Oloko mi bu i boro karakaraye mi now selebia oku dawobosam. 19 I nemi kpainmame na iri torumgbolupun apu ma be ateli diebo-e, enekubo so kanakana bie sime apu ma piri bo-e, 20 se yenemikapu ma dagbukukumari bo-e, ase na ire na yediebo-e. I piki bereniokime na Oloko mi bie mi dawonemi na kokomaye mi na be bein mi I nwo nyanasam. 21 I ye se jin-apu dieme, nde miese i ye se ibu dieka bara? I Tamuno bere dukome na, “Furu ma,” okuma iri I furu-apu? 22 I nwo beme, “Sefi ma” okuma iri i sefi-au? I oru teke dikisimame, okuma i oruwari ma bie ye furu-au? 23 I bomame na i Tamuno  oloko nwo nemi warabe, okuma i bugerere se Tamuno Be toru chua-au, oria oloko mi nwo kan bu? 24 Fiafiadiri mi nwo beme, “Omine Juapu ma gose, Jinseapu ma Tamuno Be dukosimame.”
     25 I nemikase Oloko mi duko ye mieme bebe, iya bupele mi yela ye-e, okuma i nemikase Oloko mi dukoye mieke bebe, mgboku ibu soni i  peleka ibiteinme. 26 Jinsebo be se bupeleka bo be nemikase oloko mi dukoye mieme nwo be okuma, Tamuno Be o bupele bo bara nwose o kienma eka? 27 Ani-e, nwo be siki, omine Juapu, Jinseapu ma beresi pele o piribia, anitibi omine Oloko mi kanme, ani giein koroma o pirime, o piki bupeleme nwo be soni, ini Oloko mi dukoye nwo mieme, ini ojumini bupeleke nwo be soni. 28 ye dikidikibara diki okuma, tubo jokoma Jubo, kokoma bupelesa bo? Ori ogoni dikitoru bu Jubo be, ani ojumini bu bupele bo be, jokoma Jubo be orike. 29 Aninakaraka, jokoma Jubo be ani bieju bu Jubo be-e, min mi fieari ye ani kubie bu bupelesa bo be-e, mi mi ani Tamuno Teme Be oria firi-e giein Oloko mike. Okosime bo Tamuno Be bara tokonibipi nyana-nyaname; tomoni-a bara buke.
   
 3
 Aniokuma Juapu ma Jinseapus ma bu bitein anga omi? Anikanika bupele mi nyanabo yela soye omi? 2 Ibioku bakame, book-boko bu! Tatariye, Tamuno Be oria oku mi se Juapu ma bara chuame. 3 Cheye paka be inia bud a apu nemikase kubie se bugbanagbein-apu nwo soka okuma?  Ani oko pakame nwo be okuma ani fie-apu na Tamuno Be soni kubie se bugbanagbeinboka? 4 Pkipikiye ofori-e na okoke! Tamuno Be kokomaye duko bo-e, bebo-bebo iruo bo-e nwo be soni fiafiadiri mi duko bara bu,
“I karakarame ani nwo diepakumabia i okwein siki; 
i bereibi okibia ini berekon i piribia siki.”
     5 Okuma ani nde-nde sime be, minea karakaraka miemieaye ma belema Tamuno Be karakaramiemieye mi nwo diepakuma  tein okuma?  Cheye wa nwo duko be? Tamuno Be karakarake wa   nwo be be, o fomubara se piri okuma? (Tomoni okwein okwein bara minyo, a nwose okweinme)  6 Ani oko pakabia oku         ofori-e! Tamuno Be nemikase karakara berekonka bo okuma, nde ori ineda berekon tomonikiri mi piribia oku?
     7 ani nde-nde paka be, iya miekuramaka mi nemikase firinwengi Tamuno boma nwo piri se oria kokomaye mi nwo die belema tein okuma? Nde a pa beresi nwo nyanamamubia ye iri si bo-e nwo be bara bu?  8 Nde aniokuma wa gose nwo be eke ye, “Ye wa siye miemamun ibiye bobia bara?” Da apu kokoma i wolosam bere se i punuma bu, na iri oko beme! Ini beresi nyanabia, ani ini gbein bara bu.
   
   
     
Karakarama Tomonibo Ofori-e
     9 Aniokuma ibime, mine Juapu ma, wa ibitein Jinseapu ma nengi bara omi? Ngisi oko simeye ofori-e!  A diepakumasam na Juapu ma na Jinseapu mamgba na gbori bara mi nwose si mi kuro chuku bie omi-e.  10 Fiafiadiri ma duko oku mi bu:
   “Karakara gbori bo so ofori-e,
     11 ye kainbo gboribo so ofori-e,
       anikanika Tamuno Be dokiari gboribo so ofori-e.
     12 Tomoni mamgba Tamuno Be bu vinpiki sosam; 
inimgba nwengi irimasam gboribo soni karakaye mieke,        gboribo kenge soni.
     13 Inia puko ma finji idupu oku simeme;
      sitibi iruoaye inia bipia belema bie beinme,
      pikina nweni babia eremapuko oruwu ilakpo 
      bara se inia bipiapekere ma bie sara pakabome,
     14 inia bipi ma bie aku goli okwein opuma bakame.
     15 Ye se nweni lama nab a nab u ini obirime; 
     16 ini yekankosima na torusiorima mieaye na now mie koromabia ini mun nyo goyegoye bu.
     17 Deinma ateli mi ma ini nemike,
     18 ma ini piki Tamuno dikibalafabia oku dawo nemike.”
     19  Mioku wa nemime na Oloko mi duko ye goyegoye ani  sime Oloko mi chuku bie sime apu ma nwo pirime, miese  kikichua tomoni nyana inia bu duko fimabia ye now piri, se bebe tomonikiri mi okibo Tamuno berekon bie bu chubia ye gose.        20 Aniatibi Tamuno Be torukubu ini karakara bo bara se kienma  bo ofori-e, Oloko mi bi ye nwo mie bu. Oloko mi mieari ye ani miese tomonibo be nemi, na o si miesam.
   
Tamuno Be Tomoni ma mie se Ini Orina Karakara Oku mi 
     21 Okuma mioku Tamuno Be miese tomoni ori na karakarabia oku mi ini nwo miebelemasam, okuma ani oloko na gbolomake. Mozizi Oloko mi na ikiankoroapu ma na onyechie ani pirime nwo be soni.  22 Tamuno Be tomoni miese inibo karakarame ini Jizos Kraist Be bereni apu mamgba nwo pirime, aniatibi kiriye ngisi ofori-e: 23 tomoni mamgba si mesam, se Tamuno Be duaboroma mi bu opuma sesame.  24 Okuma Tamuno Be se papa die wa piri dikibugerere mi bu, inimgba Jizos Kraist be bu boro ori na karakarasam, ani ini fima bo be. 25 Tamuno Be o se piripakumame miese oria buse-agbamie fi mi bu o boro tomoni mie si ma bu barasin ini piribia bo nwo sobia oku, ini obu nyanabia bereni mi bu. Tamuno Be min mi nwo mieme oria karakara mi nwo diepakumabia erechi. Borosa siki mi bu ori inema se, tomoni mie si ma dikitorusinme.  26 Okuma mioku, tomoni mie si ma o bari oko se ari dikitorusinke se oria karakara mi nwo diepakumabia erechi. Min bara mi bu Tamuno Be obu diepakumabia na o karakarame, na o piki Jizos Be bereni bo goyegoye miese inibo karakarabo sosome.  27 Aniokuma, nde wa ineda se bubomabia ye? Gboriye so ofori-e! Nde min mi gose oko paka ye? Wa Oloko mi bipipokime, ani? En-en! Okuma na wa berenime nwo be ye erechi-e. 28 Aniatibi wa dukopeleme na ini tomonibo miese o bo Tamuno na karakara mi bereni kenge bu-e, inibo Oloko mi  dukoye mieme nwo be ye goseke. 29 Anikanika Tamuno Be Juapu ma kenge Tamuno? Jinseapu ma ori inia Tamunoka?   Ye sime bara bu, ori inia Tamuno-e.  30 Tamuno Be gbori bo-e, o miese Juapu ma bereni bu boro ori na karakarabia, Jinseapu ma soni inia bereni bu o boro ini na karakabia.  31 Ani okuma ani fie-au wa Oloko mi bu barasin-au min bereni mi gose? En-en, ngisi oko pakake, aninakaraka wa kapuma Oloko mi olome.
   
Ebraham be se Otoma Bu
4
 Aniokuma cheye wa nwo duko be, Ebraham, minea biejudabo be bu? Cheye o nwo ori o dumo bu?  2 mie ye bu o weri nemikase Tamuno be na karakarame nwo be okuma, o nyana se bubomabia ye omi-e. Okuma ori ineda Tamuno be toroko buboma eke. 3 Fiafiadiri mi nwo beme, “Ebraham be Tamuno Be berenime, se oria bereni mi gose Tamuno Be ori okime na o karakarame.”        4 Firinwengibo be ini o gbein-gbeinme, ini seni o gbeinye mi, ini diepiriye bara se ani kienmake; okuma o nwengi firi bu bo ye-e.       5 Okuma nwo bereni nyana se firi bu serereka bo be, nwo Tamuno Be bereni bo be, ani duko belema na beresi nyana bo be o mieye ofori-e nwo be Tamuno Be, tomonibo be bereni mi, mi o kien se o seni ori na karakarabo mie ye-e.  6 Min mi, ani Devid be fieari ye mi-e, na biebele sime Tamuno Be oki sa be be piri o nwo be siki, inibo nwengi firi goyegoye now kienka bu.
     7 “Biebele sime ini pirime, Tamuno Be
   inia sibubarasin pirisa apu ma,
   ani inia si ma o nwo dekisinsa apu ma.
     8 Biebele sime ori bo be piri,
   Tamuno Be inibo si ma nwo kien piri eka bo be!”
     9 Devid be bere be biebele mi ani sime bupeleapu kenge nwo piri? En-en, okoke ngisi!  Ani piki sime bupelekapu ma soni pirime. aniatibi wa fiafiadiri mi nwose otomasam, na, “Ebraham be Tamuno Be berenime, se oria bereni mi gose Tamuno Be karakarabo bara nwose ori okime.”  10 Nde siki anike. 11 Ani min Ebraham be ma bupeleka siki muno se o bupele so siki ani mie? Ma o bupeleka simeogbo-e, o bupele o siki anike.  11  Ani min boro mi o bupele ye-e, ori be pupele mi elekima nwo some, ani diepakumame na Ebraham be o Tamuno Be bereniye gose Tamuno Be karakarabo bara nwose o kien okime, ani siki re mi o bo bupele ye-e. Ani bara mi bu Ebraham be o teme-anga dabo so Tamuno Be bereni apu mamgba pirime, ini karakarapu bara se kien okisa apu ma, ini bupeleke, nwo be soni. 12 Ori piki bupele apu ma da-e, ini bupeleme nwo be ye goseke, okuma ini ani gbori bereni mi be dumo nwo kon ye gose-e, minea da Ebraham be ma bupeleka siki kon gbori dumo mi.
   
Bereni Bu Mi Tamuno Bereni Piriye Bo Baralaye-e
     13 Tamuno Be bereni Ebraham be na o furo bie pakabo apu ma na piri siki na tomonikiri mi sime o piribia, ori oko mieme, Ebraham be ori Oloko mi koko ye goseke okuma o berenime, Tamuno be piki karakara bara se ori okime.  14 Aniatibi Tamuno Be bereniye ini nemikase, nwose Oloko mi duko ye mie apu ma nwo piribia nwo be okuma, aniokuma tomonibo bereni mi papa ye-e, Tamuno bereni se tomonibo piribia ye mi soni ami yelake.   15 Oloko I ani Tamuno igani nwo oki bobome aniokuma oloko oforika anga oloko duko ye mieka piki ofori-e.
     16 Bereni mi berenis bu mi ani gbana ye-e meise, Tamuno Be papa berenipiriye mi bereni Ebraham be furobie pakabo apu ma nwo piribia ye gose - Oloko mi duko ye mie apu ma kengeke, okuma piki Ebraham be bereni oku mi nwo bereni apu ma soni-e. Aniatibu Ebraham be mine mgba teme-anga be dabo-e; 17 fiafiadiri mi duko bara bu, “Ari i se ton-a se dabo nwo miesam.” Aniokuma bereni mi ani ibime Tamuno Be torukubu bu, ani Ebraham be bereni Tamuno Be, fiapu ma sisema-sisema Tamuno Be, bereton oforika ye piri se ani pakabo sime ye nwo so so bo be. 18 Ebraham be bereni piki toruse ye dikime toruse dikibia ye oforika siki bu, “ani bara mi bu borobo ton-a se dabo now some.”  Fiafiadiri mi duko bara bu, “I furobie pakabobia apu ma lolia ma baka oku ani ini bakabia oku-e.” 19 Kalaye konme o bo kura sonoasi la, okuma oria bereni bu inyo fake ori oria oju mi nwose koroma bu chu siki; ani ania sime bara mi gbotubara fisa ye oku, sime ye anikanika na Sera ma a bari ineda awo yi eke nwo be bara mi soni. 20 Oria bereni obu soke, o piki Tamuno Be bereni o piri ye mi nwo  pikike; oria bereni mi ani kuro se o bie chu beinmame, se o tokoni se Tamuno Be pirime.  21 O nemi kpainmame na Tamuno Be ineda o berenisa ye mi nwo mieba.  22 Ani miese, Ebraham be bereni bu boro, “Tamuno Be karakarabo bara nwose okibo so ye-e.”            23 “karakarabo bara se kien oki” nwo be okwein ma, giein ori kenge nwo pirike.  24 Ari piki giein mine soni nwo pirime, ini karakara apu bara nwose okibia apu ma, nwo o bereni apu ma, fib bu wa Nyanabo Jizos Be sisema bo be. 25 O minea si ma gose fibia erechis ini o boroma ini pirime, se ini o simemame, wa bo Tamuno Be na karakarabia ye gose.
   
Ebraham be se Otoma Bu
5
 Mioku bereni bu ini wa se Tamuno Be na deinma miesam    wa Nyanabo Jizos Kraist Be bu.   2 O bereni bu boro waokibo mi Tamuno dikibugerere kiri mi lamas am, wa mioku sime dumo mi bie.  Anigose a biebeleme obu wa torusedikiye mi bu, na wa Tamuno Be boma now diaokibia!  3 Wa piki minea bufukama bie biebeleabe, njaniatibi wa nemime ne bufuka inemia miepakumabobome. 4Inema piki tomonibo yemiebara miepakumapakumame, tomonibo yemiebara piki torusedikiye miepakumapakumame.  5 Torusedikiye mi piki wa gbaki eke, aniatibi Tamuno Be belema mi ini nwose minea kubiemgbolu ma bie sarasam, Tamuno Be seni wa pirisa Fiafia Teme be bu.
     6 Aniatibi wa pa barachua nyanaka bu simeari siki, Kraist Be   fi sitibi nyana apu ma pirime, Tamuno Be seleoki siki mi bu.          7Opuma bufukamaye-e, tomonibo fi karakara bo nwo  piri, sosi ani ineda ko pakabia, tomonibo fi ibi bo nwo piri. 8 Okuma Tamuno Be o wa belema la bara mi o nwose wa diesam wa pa si bu simeari ogbo, Kraist be fi wa pirime1 9 Oria fi bu wa boro bo Tamuno Be na karakarasam, aniokuma, ani nengima bara o nwose Tamuno  igani bu wa duaboromabia.  10 Tamuno na tarakapu wa nwo some, okuma o mine seni ikiapu nwo miesam oria Toku Be fi mi bu. Wa mioku Tamuno ikiapu nwo sosa siki, ani mi Kraist be dumo mi nwo seni bakatein bara se wa duaboromabia! 11 Okuma ani mi kengeke, wa piki gose biebele ye ani Tamuno Be wa Nyanabo Jizos Kraist Be bu boro miesa ye mi-e, ani was a Tamuno ikiapu mie bo be.
   
Adam be na Kraist be na
     12 Si gbori tomonibo bu boro tomonikiri mi bie bome, se oria si mi fi nwo se chua bome.  Ania bu fi boro wasama bebe tomoni mamgba nwo kelemasam, aniatibi tomoni mamgba si miesam.     13 Si tomonikiri mi bie simeari ogbo Oloko mi bome,  okuma oloko oforika nyo si kien ofori-e.  14 Okuma Adam siki mi bu okimun Mozizi siki mi la, fi bereton tomoni mamgba pirime, okimun Adam be mie mi mieka apu ma soni nwo lame, Tamuno Be tonye o nwo mieka siki bu.
   Adam be ani bobia nwo be bo be se nwo otoma bo-e. 15 Okuma mama apu ma ini gbori bara simeke, aniatibi Tamuno Be oria igbikigbeinka diepiriye mi ani Adam be si mi simeoku simeke. Kokomaye-e na ton-a tomoni fime ori gboribo be si mi gose, okuma Tamuno dikibugerere mi duba teinme, ani oria igbikigbeinka diepiriye mi, o seni ton-a tomoni piri ye mi piki  sime oku-e, gbori tomonibo Jizos Kraist Be dikibugerere mi bu boro bo ye mi.  16 Kiriye piki omi-e Tamuno Be igbkigbeinka diepiriye mi na, gbori tomonibo si mi nab u.  Ani si mi boro so, mi “Berebarasi”; mi be berekon bo ye-e, okuma ton-a si borosiki, ani bugbeinka “Berebarasika” mi be diepiriye mi bo ye-e.                   17 Kokomaye-e, na gbori tomonibo si bu fi weri saki beretonme,  ori gbori tomonibo be gose. Okuma isi gboribo be ani Jizos Kraist be mie ye mi bu pakabo ye mi dubatein oku diki!  Bakama Tamuno Be oria beinwatawata dikibugerere mi na oria igbikigbeinka diepiriye mi na oki apu mamgba Kraist Be bu boro dumo se beretonbia.
     18 Ani-e nwo be siki, gboribo si nwo beresi okibo nweni mamgba piri oku mi, ani gboribo karakara miemieye mi piki  nweni  mamgba miese ini inia bu nyana piki dumo se ini piri   oku-e.  19 Gbori tomonibo be bipipokika bu nweni mamgba boro bo siapu so oku mi, ani gbori bara bu, ani nweni mgba gbori tomonibo be bipipoki bu bori Tamuno Be na karakarabia oku-e.
     20  Oloko mi gose chua ye ani, se si mi miesumabia erechi-e, okuma si mi nwo sub aka nyo mi Tamuno Be dikibugerere mi  piki su bakatein anga-e.  21 Ani-e nwo be siki, si mi nwo fi se bereton-ari bara ani Tamuno Be dikibugerere mi piki karakaramiemieye bu weri bereton-ari oku-e, wa Nyanabo Jizos Kraist Be bu boro wa pamun simegbaso dumo bie chuabe.
   
Fi Si Piri okuma Kraist Be na Gboribu bu Dumo
6
Aniokuma, cheye wa nwo duko be? Wa pa si bie simemamun be, miese bu Tamuno Be dikibugerere mi sumamunbia bara? 2 Ngisi oko paka eke! Wa fi si pirisam nde wa ineda piki ania bie dumomamunbia oku?  3 Aniatibi pikipikiye ofori-e min mi o nemime: ini mengi se wa sara se Kraist Jizos Be na gboriye  mieme oria fi bie soni.  4 Minea mengi sara mi bu, aniokuma ini  wa se  chua ori na dipisam, wa oria fi bu ye dia okisam, miese ini nwo fi bu Kraist Be sisema bara Dabo be boma nyana kuro mi bu ani mine so piki iwo dumo nwo konbia oku-e.
     5 Aniatibi wa nemikase obu so ori na fi bu sise se dumobia. 6 Wa piki min mi nwo nemi warabe; na mine be olomu sime bara mi ini nwose Kraist Be bu chua mgbesechin ogono bakubasam, miese si mi be ojumini mi fibia erechi, miese wa bari omoni so si piki eka oku. 7 Aniatibi tomonibo fi siki si bari inibo bu kuro nyanake. 8Wa nemikase Kraist Be na fime bebe, wa berenime na wa piki ori na dumobia. 9 Aniatibi wa nemime na ini fi bu Kraist Be nwo sisemasam se o bari fi eke, fi bari obu kuro nyanake. 10 O kon fi mi o fi si pirime.  ani gbori siki mi kenge-e, se mioku o dumo wara ye mi, o dumo Tamuno Be pirime. 11 Ani gbori bara bu fisa apu bara o nwose obuma kienma si mi gbolomaye bu, okuma Jizos Kraist Be bu o boro Tamuno Be na gboriye mie dumo now kon.
     12 Si bari bereton ominea fiba ojuma piri ma, o bofa ominea pekere so se si mi chuku koroma me. 13 O piki omineabu ma be gbori nwo nwengi. Aninakaraka, omine omineabu ma se Tamuno Be piri, ini fi bu oki boroma bo dumo bie chusa tomoni bara bu, se ominea bebe dumo mi mgba se sarakoroma o piri se ori ani se aniatibi oloko mi chuku bie omine ofori-e, okuma Tamuno Be dikibugerere mi chuku bie-e.
   
Karakaramiemieye mi be Omoni
     15 Aniokuma, cheye?  Wa si mie be wa oloko mi chuku bie simeka se Tamuno Be dikibugerere mi chuku bie sime ye erechi? Ani gose oko pakabia ye ofori-e!  16 Pikipikiye ofori-e, o nemime na omine omoni bara nwose omineabu ma seni gbori bo nwo piri na omine o dukoye miebia nwo be siki, o dukoye o nwo miebia o nwo be bo be, o nyanabo nwo sosam, sosam, sosi si-e, ani mi okibobia ye ani afi-e. Anikanika dukoye mie, ani mi okibobia ye ani Tamuno na karakara bu sime-e.  17 Okuma miebaka sime Tamuno Be piri.  Aniatibi gbori siki omine omoni so si pirime nwo  be soni, ini se o  dieye ma bu o dokibo kokomaye ma, ominea kubie mgba o nwose bipipoki bara se ari daokisam. 18 Si bu ini o finmame, se o vinpikibo karakaraye mi be omoni nwo sosam.  19 A tomoni okwein okwein bara se okwein kon-abe, omine be inyo nyana ka mi gose yekainbo bu. Gbori siki o gbotubara omineabu ma seni omoni mie iloliamiemieye na sitibi na pirime, sitibi miemieye miebia erechi. Anierechi mioku o gbotubara obu ma se omoni mie karakaraye mi piri fiafia miemieaye gose.
     20 Omine omoni so si piri siki, karakaramiemieye bu omine omineabu ma sinme. 21 Che soye o nwo nyana mioku ominea bugereremaye ma o nwo mieari siki? Ari yema okibobo ye ani fi-e! 22 Okuma mioku ini si bu o finmasam se o bo Tamuno Be omoniapu nwo sosam; anibe soye ani ominea dumo nwose beinma die Tamuno Be piri mi-e, ani okibobia ye ani simegbaso dumo-e. 23 Aniatibi si mi be gbeinye ani simegbaso dumo-e, Kraist Jizos was Nyanabo Be na gboriye mie bu.
   
Fi Si Piri okuma Kraist Be na Gboribu bu Dumo
7
Karakaraye-e a duko dokiari yemi o kainbobia iya minapu, aniatibi o mine mgba oloko mi na gblolomaye o nemime. Oloko mi tomonib dumo siki kenge mi ani kuro nyana ye-e. 2 Se otoma bu, owubo sime eremenibo ma dewu be oloko ari olome o dumo warasiki bu, okuma o nemikase fime bebe, ari olo oloko mi bua pokosam. 3 Aniokuma dewu be dumosime ari siki a nemikase jin owubo nyaname bebe, ini debo nyana sefibo nwose a chinbia, okuma debo be nemikase fime bebe, ari oloko oloka eremenibo nwo sosam; a piki debo nyana se mun sefi eremebo bari nwo so eke, a nemikase mun jin owubo na simeokuma. 4 Ani bara mi ani nwose omine na simesam, iya minapu. Omine soni o fisam oloko mi gbolomaye bu, aniatibi omine Kraist oju mi be pekere-e; se mioku o sime o pirime, ini fi bu sisema bo be miese wa Tamuno Be firi bu yesobia erechi. 5 Aniatibi wa tomonibo sime bara nwo dikima dumo kon siki, si bu bein pukotariaye ma oloko mi nwo jike sisema se minea oju ma firinwengi ye so fi okibobia ye ma pirime.  6 Mioku ani simeoku-simeoku soni, oloko mi bara wa pokososam, aniatibi wa fi ani pirisam, gbori siki ikoli apu bara nwose mine olo ye mi.  Wa bari olomu bara mi nwose firinwengi giein oloko mi pirike, okuma wa iwo bara nwose Teme Be firi nwengiabe.

Oloko mi na Si mi na
     7 Aniokuma, cheye wa nwo duko be? Wa nwo be be, na Oloko mi na minabu na si-e? Wa ngisi oko be eke! Okuma Oloko min mi miese a si nwo nemi ye-e.  Mgboku jinbo “Yesoli mi.” A nwo nemi eke, oloko mi nemikase oko be ka okuma. 8 Okuma ani oloko mi bu si mi boro embe nyana se i bie bu torukirikiri yesoli okibome. Oloko mi sikima okuma si mi fisa ye-e. 9 Iri na minabu na gbori siki bu oloko na gbolomaka dumo a nwo konme okuma oloko mi bo la siki si mi pakabo dumo bu some, 10 se a fime. Se dumo okibobia nwo be oloko mi iri ani fi okobi i pirime. 11 Si mi embe dokibo , piki oloko mi bu boro obori se i chin se i bame.
     12 Aniokuma Oloko mi na minabu na ani fiafiame ton na mie ma-e nwo be ye mi so piki fiafia, karakara, se ibime. 13 Ani fie-au na ibime nwo be ye mi ani fi okibo i piri ye-e?  Anike ngisi! Si mi, ani mi mie ye-e; ibi ye mi si mi nwose fi okibo i pirime miese ani kokoma sime bara mi na ani si-e nwo be ye mi diebelemabia erechi. Anierechi, ton na mie ma-e, nwo be ye bu, si mi balafama bara bu ania si na bein mi nwo diepakumasam.
   
Tomonibo bie sime Jinea Mi
     14 Wa nemime na Oloko mi teme-anga ye-e, okuma iri ani  fibia tomonibo-e, seni omonibo bara bu si mi derisa bo-e. 15  A mie ye a nwo kainboke, aniatibi i bubele se a miebia ye mi a nwo mieke, aninakaraka a taraka se werima ye re, mi a mie ye-e. 16 A bika ye mi re a nwo mieari siki, ani dieme na a nwo berenime na Olokomi ani karakarame. 17 Aniokuma iri kokoma ani ye mi nwo mie bike, aninakaraka i bie sime si mi, mi ani mie ye-e. 18 A nemime na iya oju mi bie ibi angake, i bie sime si mi gose,  aniatibi ibi ye mie mi i pukotariabe nwo be soni, ari ineda ani mieke. 19 A mie doki ibi ye mi a mieke, aninakaraka a mie dokika siye mi re, mi a mieari ye-e. 20 A nemikase a mie dokika ye nwo mie okuma, ani mi fieabe na iri barana ani mieke, aninakaraka i bie sime si mi, mi ani mie ye-e.

Teme Be bie Dumo mi
8
Be beresi, bari mioku sime Kraist Jizos be na gbori bu sime dumo kon-ari apu ma pirike. 2 Aniatibi mine okibo Kraist Jizos Be na gboriye mie Teme Be oloko mi, i fimasam si na fin a oloko mi bu.  3 Oloko mi ineda mieka ye mi, tomonibi sime bara mi be inyo-ofori mi gose, Tamuno Be ani miesam.  O beresi pele se tomoni bie sime si mi pirime, oria Toku Be nwose firima mi bu si bu bein tomonibo sime bara na kike oju bu weri bo bo be, se si mi nwo dekisinbia erechi.  4 Tamuno Be min mi nwo mieme miese Oloko mi biari karakara aye ma minea bie nwo mie beinmabia oku, mine Teme Be bi dumo bara nwo kon-ari apu ma, tomoni sime bara be dumo buke. 5 Tomoni sime bara mi duko ini piri dumo bara nwo kon-ari apu ma, inia kubie ma se tomoni sime bara mi ton ini piri bara nwo mieme. Teme Be duko ini piri bara nwose dumo kon-ari apu ma inia kubie ma Teme Be ton ini piri ye ma mieme. 6 Ojumini mi bereton nwenibo piri mi ani fi okibobome; Teme Be bereton nwonibo piri mi ani dumo na deinma na okibobome. 7Anigose tomonibo be to Tamuno Be na tarakabo nwo some ojumini mi bereton o piriari siki, aniatibi ori ineda Tamuno oloko mi duko ye mieke, o piki kokoma ineda ani duko ye mie eke. 8Ini nwo inia ojumini ma bi bara se dumo kon-ari arpu ma, ini ineda Tamuno Be bubeleye mie eke.
     9Okuma omine ominea ojumini na bi bara o nwose dumo kon ma, aninakaraka, Teme Be bi bara o nwose dumo kon nemikase, Tamuno Teme Be kokoma ominea bie angame bebe. Kraist Teme Be nyanaka bo goyegoye, oria tomoniboke. 10 Okuma Kraist Be o bie angame bebe, ominea ojuma si mi gose fi-e muabe nwo be soni, Teme Be o dumo se o piribia aniatibi ini omine seni Tamuno Be na karakara bu werisam. 11 Nemikase Tamuno Teme Be, fib u Jizos Be sisema bo be ominea bie angame bebe, ani okuma fib u Kraist Be sisema bo be pikina dumo se ominea fibia ojuma piribia ominea bie sime oria Teme Be bu.
     12Anierechi, iye minapu, wa mieka-mieka bara bu sime ye nyana warabe, okuma minea ojumini mi bi bara nwose dumo kon mike. 13 Aniatibi o nemikase ojumini be dumo nwo kon-abe bebe, o fibia okuma o nemikase Teme Be bu boro ominea simiemieaye ma bame bebe o dumobia. 14 Tamuno Teme Be atili se dieari apu ma, ini Tamuno owuapuawo-e. 15 Tamuno Teme Be se o piri Teme Be ori o se omoni mieke, o piki balafa se o pirike, aninakaraka, Teme Be o se Tamuno awo mieme se Teme Be kuro bu mi wa boro oloku owu Tamuno Be chin-ari ye-e, “Dabo! Iya Dabo!” 16 Tamuno Teme Be obu se minea teme ma na gboloma se dukopakumame na mine Tamuno awo-e. 17 Mine oria awo-e nwo be siki, wa o se koroma oria tomoni ma piri belema ma nwo nyanaokibia, se piki Kraist Be na Tamuno Be se kuroma o piri belema mi nyanaokibia, aniatibi wa nemikase Kraist Be ori torusiorima nwo diaokime bebe, wa pikina oria boma mi so nwo diaokibia.
   
Torokoju Bobia Boma mi
     18 A koromame na wa mioku oriari torusiori mi se ini diebelema se wa piribia boma mi na otomabia oku ngisi ofori-e. 19Temeaye memgba opuma kubie chie tarika bu koruabe   Tamuno Be oria owuapuawo ma nwo diebelemabia siki,  20aniatibi temeye ma yebusoke, ani ton weri bara buke, okuma Tamuno be ton bara bu-e, ani soni kubie pa ton-abe  21 na  temeaye ma na minabu na torusedikeme na gbori ene labia siki  ini buruburu ye mi be omoni bara bie ari duaboromabia, se ari    be Tamuno Be awo ma be bomasa ngeri bunyana mi nwo diaokibia.  22 Aniatibi wa nemime na okibo min siki mi la, bebe temeaye mamgba yibia erechi jikeari eremenibo, buoyi bu biede oku nwose biedeabe.  13 Okuma temeaye ma kenge biedeke, mine Teme Be nyanasa apu ma ani Tamuno diepiriaye ma bu tatari ye mi nyanasa apu ma soni wa biedeme minea bie bu, wa Tamuno Be koruari siki; o wa se oria owuapuawo mie se gbotubara wa finmabia oku.  24 Aniatibi torusedikiye bu ini weri wa dua-boromame okuma wa torusedikiye mi nwo orime bebe,   aniokuma ani bari torusedikiyeke.  Nwenibo aniatibi orisa ye nwose pa torusedikiye mie eke.  25 Okuma wa orika ye wa toru se nwo dikime bebe, wa inema ani korubia.
     26 Ani gbori bara mi bu Teme Be bome barachua wa piribia erechi, minea bu inyo oforika ye gose. Aniatibi wa teke na gbein bara wa nwo nemike. Teme Be na minabu na mine gose Tamuno Be na okweinmabe, okwein ineda duko eka bara bu biedeabe.  27Se Tamuno Be, tomoni-a kubiemgbolu ma ori Bo be, Teme Be koromari ye nemime; aniatibi Teme Be mine gose Tamuno Be na okweinmabe na mine Tamuno-a tomoni-e nwo be ye gose, o piki bi bara mi bu.
     28 Wa nemine na Tamuno Be ye mamgba se ibi firinwengi o belema apu ma piripirime, ori o ton bara bu chin okisa apu ma.    29 Tamuno Be seleokisa apu ma, ori ini se sikima koromasam,    mi oria Toku Be simeoku nwo sime, miese Toku Be ton-a  minapu ogboku tatari kiri nwo dabia bara.  30  ani Tamuno Be o sikima koromasa apu ma nwo chin oku mi-e; so o piki o chinsa apu ma miese inibo ori na karakarame se o piki na oria boma mi nwo diame.
   
Jizos Kraist Be Bie Sime Tamuno Belema
     31 Maa ye mamgba bu, cheye wa ineda nwo duko? Tamuno  Be nemikase minea bu simeme be okuma tubo ineda mine na ye mie be? 32 Ori oria Toku Be soni nwose obu werima ka, se o seni nweni mgba piri siki!  Or oria Toku Be nwose wa pirime aniokuma o bereni se ye mamgba se papa wa piri eka? 33 Tubo bere se Tamuno Be seleokisa tomoni ma tibi gbana be? Tamuno Be na minabu na dukopakumame nab ere inia barasike! 34 Tubo aniokuma beresi pele ini piri be?  Kraist Jizos Beke ani fib o be-e, anikanika, nwo be na ini fi bu sisema bo be-e, se o Tamuno Be amabara-anga bu sime warabe, o mine gose Tamuno Be na okweinmaba!  35 Tubo, aniokuma, Kraist Be belema bu wa pusikima be? Bufuka ineda ani mie be, anikanika bukuro, anikanika torusiori, anikanika fiyepukotari, anikanika igwein, anikanika ye se nweni lamabia ye anikanika fi?  36 Fiafiadiri mi duko bara bu,
   I gose ene mamgba wa fi bie omi-e;
   bara anana mie oku ini nwose wa mieabe.”
37 En-en, maa ye bie mgba wa karasa omubaraibi nwo nyana warabe wa belema bo be bu! 38 Aniatibi a nemi kpainmame na ineda wa pusikimabia ye ofori-e oria belema bu: fi anikanika dumo enjelapu anikanika sobia sime jin bereton-apu anikanika kuro min siki be-a ye anikanika bobia siki mi bie-a ye soni;      39ogonoju sime tomonikiri soni, piki chukuju sime tomonikiri   mi soni, temeaye ma bie mgba ineda Tamuno Be belema bu wa pusikimabia ye ofori-e, Kraist Jizos, wa Nyanabo Be bu boro sime wa piri belema mi.

Tamuno Be na Oria Tomoni ma na
9
A duko ye mi kokomaye-e, a sime Kraist Be piri, a piki iruokonke. Kubiewari mi, Fiafia Teme be bereton piriari ye mi, piki miese ani i buokorome na ari iruokonke. 2 Iya kururu mi duba la oku diki, i kubiemgbolu bie sime bufuka mi kuluma nyanaka bara diki a nwo be siki.   bu 3 Iya ama apu ma gose, ini ani iya ojumini mi na pulo mi na-e! Inia tibi gose ari ineda bibia na ye a Tamuno Be worinime chuku bie sime, se Kraist Be bu pusikima. 4 Ini ani Tamuno Be seleokisa tomoni-e, ori ini se oria owuapuawo nwo mieme se ini na oria boma nwo diaokime ori ini na oria obokuma nwo fime se Oloko mi nwose ini pirime.  Ini kokoma tekeoku mi nwo nyaname; Tamuno Be bereni ini piri ye ma inia bara lasam 5 ini ani dapu ma furobie pakabo apu ma-e, se Kraist be tomonibo bara bu sime inia se mi piri warabe. Ye Tamuno Be, bereton nweni mgba piriari bo be ini nwo tokoni gbaso! Amen.
     6 A beke na Tamuno Be bereniye mi gbakisam, aniatibi Izrel-apu mamgba Tamuno Be nwo seleokike.  7 Ebraham be furobie pakabo apu mamgba Tamuno awoke. Tamuno Be nwose Ebraham be beme, “Aizik be furobie pakabo apu ma ini nwose iya tomoni now kienmabia.  8 Min mi dieabe na tomoni yiyi bara bu ini yi awo ma ini Tamuno awoke; aninakaraka, Tamuno Be yeberenibipi bu ye awo ma mi ini se kokoma furoawo now kienma apu ma-e.    9 Aniatibi Tamuno Be yeberenibi mi maa okwein ma nwo nyaname: “Karakara siki mi bu a vinpiki bobia se Sera ma owutoku now nyanabia.”
     10 Piki min mi kengeke, aniatibi Rubeka mama owuapu awo ma gbori dabo awo-e, ani minea da Aizik be-e.  11-12 Okuma miese gbori owutoku nwo seleoki mi Tamuno Be ye ton bara nwo pakabia erechi, Tamuno Be nwose a beme, “Senibo be firinwengi kala bo be piribia.”  O min mi nwo dukome ma ini ini yika simeogbo, ma ini gboriye soni nwo mieka simeogbo, ma ini ibiye anikanika siye mieka simeogbo; ani-erechi Tamuno Be seleoki bo ani ori barana chin oki bo-e, ini ma mie ye buke. 13 Fiafiadiri mi dukosa bara bu, “A Jekob be belemame, okuma ari Iso be tarike.”
     14 Aniokuma, wa nwo be be, na Tamuno Be o karakarake? Ngisi oko pakake. 15 Aniatibi o nwose Mozizi be beme, “A dikibugerere nyana piri bi bo, a dikibugerere nyana inibo piribia a dikitibifoin nyana piri bi bo, ari inibo dikitibifoinbia.”                   16 Aniokuma ani tomonibo bi bara na anikanika inibo mie ye na  bu peleke, okuma Tamuno Be dikibugerere bu kenge-e.   17Aniatibi fiafiadiri mi nwose Fero be beme, “Min mi gose ari i se Amanyanabo mieme, i se firinwengi mi bie mgba ini iya ere nemibia bara.”  18 Anierechi Tamuno Be o dikibugerere nyana ori oko bibo nwo pirime, piki ori oko bika bo miese inibo ininachinme.
   
Tamuno Igani na Dikibugerere na
     19 Aniokuma ominea bu gboribo nwose i bebia, “Min boro  ani-e nwo be okuma nde Tamuno Be gose tomonibo bu siye





Bele teme bo be n abele ma na (Rom. 9.21)
dokiboari ye? Tubo ineda Tamuno Be biariye nwo dachiema be?” 20 Okuma iri tubo, tomonibo, se Tamuno Be bipi nwo pekere be? Abain bele ineda ani temebo be gbela eke, “Nde i gose nwose i teme ye?”  21 Anibe kuluma belema temebo be o kuro nyaname abain mi seni o bi bara nwo mie, gbori abain obolo mi nwo seni mama bele teme, gboriye teme se osi nyana firi nwo piri, se isi ye mi teme se orifiri-orifiri nwo pri.
     22 Ani gbori ye mi Tamuno Be kokoma nwo mieme. O bime ori oria igani nwo diepakuma, piki bime ini oria kuro nwo nemi. Okuma ori opuma inema nyana ori iganimaye mie apu ma pirime, bukarakarawata ba piri apu ma.  23 O piki bime ori oria beinwatawata boma mi nwo diebelema, ini seni mine oria dikibugerere mi sime piri apu ma ogono sara ye mi, mine o karakarama koroma oria boma okibia apu ma.  24 Aniatibi, mine ani o chin apu ma-e, Juapu ma ogboku kengeke, okuma piki Jineapu ma ogboku soni-e.  25 Min mi ani Hosia diri bie o duko ye mi-e:
   “Sime i pirika tomoni ma,
   ‘Iya Tomoni’, a nwose ini chinbia,
   a belemaka se mi,
   ‘A belema Apu, a nwose ini chinbia.
     26 Se ani gbori nyo bu ini duko ini piri na, “Omine iya tomonike,’ nwo be nyo mi,
   ani ju bu, dumo Tamuno Be awo ini nwose ini chinbia.”
27 Aizaya be Izrel mi na gbolomaye o nwo dukome, “Izrel-apu ma nemikase toru aka sime onwu mgbulu baka oku nwo baka soni, inia bu boka apu kenge mi duaboroma nyanabia ye-e; 28 aniatibi Nyanabo Be bo berekon tomonikiri mi mgba boloka siki nwo piribia.”  29 Ani Aizaya be tari dukosa oku mi nwo sime warabe, “Kuromamgba Nyanabo Be nemikase dapu ma furobie pakabo dapu nwo konma wa pirike be okuma mgboku wa Sodom mi simeoku sime se, wa piki Gomora mi sime oku simesam.”



Izrel mi na Ibiokwein mi na
30 Aniokuma, cheye wa nwo duko be? Min mi-e na Jinseapu ma ani Tamuno Be nab ere nyana apu ma, ini bereni bu boro bo Tamuno Be na karakarasam; 31 seleokisa apu ma, se Tamuno Be nab bo karakarabia oloko nwo dokisime apu ma ini ini dokiboke. 32 Cheye miese ini ani dokibo ka? Aniatibi ini mie ye mi bereni bu and serereke okuma firi bu-e.  Anierechi inia buoma, buo sininima dupari bu sininime, 33 ani mi gbolomaye fiafiadiri mi nwo dukome:
“Diki, a Zaiyon bie gbori dupari nwose koromame,
tomoni-a buo mun sininibia ye, ini bikimabia iku.
Okuma o berenibia bo goyegoye inibo gbaribia ye
      ofori-e.”

10
Iya minapu, i kubiemgbolu bu a biariye se piki Tamuno Be teke ini piriari ye ani ini pa duaboroma nwo nyana! 2 Ari ineda onyechie ini piribia na ini gbunma bu se Tamuno Be pirime. Okuma inia bu se Tamuno piri mi, ani kokoma bara se o daw nemi bu serereke.  3 Tamuno Be bara werima miese tomonibo ori na karakarari acho mi ma ini ani nemike, aninakaraka ini inia barakubu acho ton pakumame; ani-erechi ini bari bu se Tamuno Be bara werima miese tomonibo ori na karakarari acho mi pirike.  4 Aniatibi Kraist Be ori Oloko mi okibo anibe kuluma mi nwo lamas am, mieso-okuma berenibo goyegoye Tamuno Be ori inibo na karakarasam.
   
Duaboroma mi Sime Nwenimgba Pirime
     5 Min Mozizi be gien ye mi-e, Tamuno Be na karakara mi gbolomaye bu, ani Oloko mi duko ye mie mi bu: “Oloko mi tonye mie bo gogegoye inibo dumobia.”  6 Min bereni bu boro Tamuno na karakara mi gbolomaye bu fiafiadiri mi duko ye mi-e: “Nwose ibu gbela ma, tubo iwo sobie mun be?”  (ani fieariye, mun Kraist Be sin koroma mi).  7 ”Piki nwo gbela ma Tubo ideri sekiri chuku bie mun be?” (ani fieariye, mun fiapu ma bie Kraist be oki iwo bo be). 8 Min ani dukoari ye mi-e: “Tamuno oku mi iri na kpekime, i bipiapekere ma ogono na piki i kubiemgbulu mi bie na” ani mi fieari ye, min wa dukoari bereni oku mi-e. 9 I nemikase i bipiapekere ma se dukopakumame, na Jizos Be ani Nyanabo     Be-e, piki i kubiemgbolu bu berenime na Tamuno Be fi  bu o sisemame bebe, i duaboroma nyanabia.  10 Aniatibi minea bereni bu wa boro Tamuno Be na karakarame wa bipi se dukopakumaye bu wa boro duaboroma nyaname.  11 Fiafiadiri mi nwo beme, “O bereni bo  goyegoye  inibo  gbakibia  ye  ofori-e.”  12 Min mi bebo-bebo nwose chuame; aniatbibi kiriye ofori-e Juapu na Jinseapu na ogboku.  Tamuno Be ori ani nweni mgba Nyanabo Be-e, piki baka nwose o chin apu mamgba nwo belemame.           13 Fiafiadiri mi duko bara bun a, “Nyanabo be ere mi nwo chin bo goyegoye duaboroma nwo nyanabia.”
     14 Okuma nde ini barachua gose o chinbia oku, ini nemikase ma berenika okuma? Se nde ini ineda berenibia oku ma ini oku mi naaka okuma? Nde ini piki nabia oku, ini nemikase oku mi nwo dukopakumaka okuma?  15 Nde oku mi dukopakumabia oku, nemikdase firi nwengiapu nwo firima pakumaka okuma? Fiafiadiri mi dukosa bara bu, “Ibi Bere mi dukoapu ma be bo mi bugbiripuma oku diki!”  16 Okuma inimgba ma Ibi Bere mi okike. Aizaya be na minabu na nwo beme, “Nyanabo, tubo minea oku mi nwo bereni?”  17 Aniokuma, berenis mi oku mi na bu ani weri bome, oku mi piki Kraist Be bere duko bu weri bome.
     18 Okuma a gbelame, kokomaye bu oku mi ini ani naaka? Ani simes bara, ini name fiafiadiri mi duko bara bu:
“Inia puko, fie mun bebe tomonikiri mi bie mgba kelemame;
inia okwein ma okimun sekiri mi be kuluma nyo ma so lame.”
19 Anibe jinye a piki gbelame, Izrel-apu ma ini kainboka? Mozizi be na minabu na mi tatari pekere ye-e:
   “A miese iya tomoni ma yebusoka se
   be apu ma nwo dikibunwonwobia.”
20 Aizaya be torukunka bara bu min mi nwo beme,
“I dokika apu ma i nyana bome,
ari ibu seni i gbelaka apu ma nwo dieme.”
21 Okuma Izrel mi gbolomaye bu o nwo beme, “Bebe ene mi mgba a nwose i bara ma isun pakuma se bipipokika apu ma na ininachin apu ma na dame.”
     
Tamuno Be nyana Izrel mi piri Dikibugerere
11
  Aniokuma, a gbelame, Tamuno Be ori oria tomoni ma    nwo siki? Ngisi okoke?  Iri na ibu na IzreIbo-e, Ebraham furobie pakabo be, Benjamin furo be bo.  2 Tamuno Be ori oria tomoni ma sikike, saki siki ngisi o seleoki apu ma.  Fiafiadiri mi duko ye o nemime, Ilaija be Izrel mi gose Tamuno Be na okweinma diri pekere mi bie na: 3Nyanabo, ini iya ikiankoroapu ma basam se iya agbamie-edeni ma suma gbinsam; iri ngeri ani kosa ye-e, ini piki i ba dokiabe.”  4 Cheye Tamuno Be nwose o pekere? “Kini oyi ma-ende finji na kini oyiasi na owuapu bu a nwose ibu werimame, ma, Beal oru mi tekeka apu.”  5 Mioku, ani gbori bara min ani mi siki so ani simeoku-e: boka apu omi-e Tamuno Be seleokisa apu ma bu, oria dikibugerere mi gose.         6 Oria nweni sele mi ani oria dikibugerere bu serereme, ini mie ye bu ani weri boke. Aniatibi Tamuno nweni sele mi nemikase tomoni mie ye bu weri bome nwo be okuma, aniokuma oria dikibugerere mi bari kokoma dikibugerereke.
     7 Aniokuma cheye? Izrel-apu ma ini diki sime ye ini bari now orike. Tamuno Be seleokisa boka apu ma mi ani ori ye-e.  Kirikon apu ma beri inikima Tamuno chin puko mi nwo pirime.   8Fiafiadiri mi duko bara bu, Tamuno Be miese inia kubie ma na torumgbolu ma se yeorike piki inia beri na se ye naake.”  9 Se Devid be nwo beme,
   “Ye inia alalima dian so se ini kun;
   ye ini biki, ye ini bufuka se ini piri!
     10 Ye inia torumgboluma pun miese ini ineda yeori eka      		bara;
   ye ini piki inia bufukama chuku bie sime siki mamgba        		bu.”
     11 Aniokuma, a gbelame, Juapu ma buo tombulo siki ini biki se ye se inia bu lama?  Oko sime ye ofori-e!  Aniatibi ini si mie ye gose,duaboroma bo Jinseapu ma pirisam, Juapu ma mie se inibo ini dikitorufukabia.  12 Juapu ma mie si mi bakama belema okibo tomonikiri mi pirime, inia teme-anga be igwein mi bakama  belema okibo Jinseapu ma pirisam.  Aniokuma, belemama bakateinbia oku diki, ini Juapu mamgba be kienbipi mi nwose Jinseapu ma bu chuabia siki!
   
Jinseapu ma be Duaboroma mi
     13 A mioku okwein omine Jinseapu ma piriabe: iri nwo okunwengibo so Jinseapu ma piri warasiki, ari iya firi mi se pukosolima bara miebia.  14 Obiasi, a nemikase iya se be apu ma miese inibo yedikipukosoli apu sokuma ani bu a weri dapu duabia.  15 Aniatibi ini Juapu ma siki siki, Tamuno Be na tarakapu mamgba pikibo Tamuno Be na ikiasome.  Nde aniokuma, ani simebia oku ini ini okibia  siki?  Ani dumo so fiapu ma piribia.
     16 Tari fituru pekere mi ini nemikase nwose Tamuno Be  pirime nwo bebe, aniokuma, bebe okpo mi soni piki oria ye-e; se ini chin-akuno ma nwose Tamuno Be  pirime bebe, ikpangima soni piki oria ye-e.  17 Oliv nwo cin chin bu ini dipi se dikidiki pakumbo ikpangima be daye ini nwo pelesinsam, se piri bie  ngeri-pakabo Oliv chin ikpangi nwose ania bu obolo chuame. Omine Jinseapu ma piri bie ngeripakabo Oliv chin mi simeoku o nwo simeme, mioku Juapu ma be inyo na bein teme-anga dumo mi o nwo diaokisam.  18  Anierechi, omine ini ikpangi pele oku nwose pelesin apu ma dikisima ma.  Nde omine ineda opuamieye miebia oku? Omine papa ikpangi-e, o barachua kunoma pirike kunoma re mi barachua o piri ye-e.
     19 Okuma o now bebia, “Iin, ini ikpangima kani sin se kiri pakuma wa pirime.”  20 Min mi kokomaye-e.  Ini ini kani sinme ini berenika ye gose, omine o kiri bu simeme o bereniye gose.  Okuma omine opuamieye koroma chua ani piri ma, aninakaraka, o balafa nyana.  21 Mio wa Tamuno Be ibi mie kubie na piki owoi kubie na simeoku nwo orisam.  Ori owoi bikiapu ma dapakame, okuma ibimie kubie nyana o pirime o nemikase mi kubie mi bu simemamume bebe.  Okuma omine oko mieke bebe omine soni ini o kani sinbia.  23 Se Juapu ma, ini nemikase inia berenika mi bu barasinme bebe, ini ini seni ini pakabo-a nyoma bie kpoto  chuabia, aniatibi Tamuno Be ori ineda ani miebia.  24 Omine Jinseapu ma piri bie ngeri pakabo oliv chin sime oku ani o simeoku-e, se ini kani sin ye mi, anisiki, miemiekaye bara bu, ini ani seni karaka bara se dipi piki dikidikipakumabo oliv chin bu obolome.  Juapu ma ini barana dipi chin mi simeoku ani ini sime okue-; ani piki sarasarateinbia, aniokuma, Tamuno Be kani sin ikpangima nwo okibo ari pakabo chin mi bu chiroma mi.
   
Tamuno Dikibugerere Nwenimgba
     25 Boi sime kokomaye omi-e, iya minapu, a bi na o nemi-e nwo be ye, ani o miese o bari koroma eke na o yenemime. Min ani-e, Izrel-apu ma be kongo kuroma mi semegbaso yeke, okuma ani sime mun Tamuno Be damabobia Jinseapu ma kienbipi mi kara siki nwo labia.  26 Min piki Izrel mi mgba duaboroma mi nyanabia oku-e. Fiafiadiri mi duko bara bu,
   “Duaboromabo Be Zaiyon bu o weri bobia
   se Jekob be furobie pakabo apu ma be sitibi mamgba nwo sinbia.
     27 Ari ini na min oboku mi nwo fibia,
   ari inia sima nwo sinbia siki.”
     28 Ini Ibi Bere mi siki ye gose Juapu ma omine Jinseapu ma gose Tamuno Be na tarakapu sosam.  Okuma Tamuno Be ye seleoki baa mi bu ini oria ikapu some biejuadapu ma tibi gose. 29 Aniatibi Tamuno Be ori o kubie dinmadinmake o seleoki piki belemasa bo mi bu.  30 Omine Jinseapu ma okuma borosa siki Tamuno Be bipi o pokike, okuma o Tamuno dikibugerere mi now nyanasam Juapu ma bipipoki ka ye gose. 31 Ari gbori bara mi bu, omine oki sa dikibugerere mi gose, Juapu ma bari Tamuno Be bipipokike, miese ini ma soni Tamuno Be dikibugerere mi nwo diaokibia oku.  32 Aniatibi Tamuno Be mioku nweni mgba seni bipipoki ka mi be ikoliapu nwo miesam, miese nweni mgba bu o dikibugerere diepakumabia oku.

Tokoni sime Tamuno Be piri
     33 Tamuno Be dikibugerere mi pere la oku diki! Oria nemi na oria yekainbo dawo yema nag bun la oku diki!  Tubo ineda o duko pelesa yema paka oku nwo duko belema be?  Tubo ineda oria achoma now kainbo be?  34 Fiafiadiri mi duko bara bu, 
   “Tubo Nyanabo Be kubie nemi?
   Tubo ineda tetema se o piri be?
     35 Tubo jin siki ye se o pirisa,
   miese o piki na ani gbeinbia oku?”
36 Aniatibi ori mi ye mamgba teme ye-e, se ye mamgba obua weri dumo piki sime o pirime. Ye boma mi sime Tamuno Be piri gbaso! Amen.

Tokoni Firi Bie Sime Dumo
12
 Anierechi, iya minapu, Tamuno Be nyana wa piri opu dikibugerere mi gose, ari o bara min mi now biabe. Omine ominea bu ma se dumo gagba bara nwo mie Tamuno Be piri, se obu miefiafiama oria firi mi piri, o bubelebia bara bu.  Min ani kokoma bara nwose o teke mi-e.  2 O dikitoru bu min tomonikiri mi be ye mie oku nwo  dikima ye mie ma, okuma Tamuno Be bieju bu ominea kubiema nwo dinma karama.  Anisiki omine ineda Tamuno Be biariye nwo nemibia ibiye na o biebelemabia ye na, piki karagbasisa ye na.
     3 Se Tamuno dikibugerere bu a nyana diepiriye mi gose a nwose omine mgba beabe, na omine ominea bu ma dekichiema o la oku nengi koroma konma.  Aninakaraka, o bu se kiri piri koroma nwo kon se ominea bie bobo Tamuno Be seni inibo piri bereni la oku diki berekon inibo bu piri.  4 Gbori oju mi bu wa  ton-a ye nwo nyaname, se maa yema mgba kirikiri firi nwo nyaname.  5 Ani gbori bara bu, wa bakame nwo be soni, wa Kraist be na gboloma gbori oju nyana se gboriye bu jinbo-jinbo na gbolomame, gbori oju bu sime kirikiri diepiriaye ma sime bara   bu.  6 Aniokuma wa minea kirikiri diepiriaye ma nwose firinwengibia Tamuno Be se wa piri dikibugerere ma sime bara se mangima nyana jinbo-jinbo piri.  11 Kuroma firinwengi piki    ikula ma.  Beina kubiemgbolu se firinwengi Nyanabo Be piri.      12 Ye o torusedikiariye biebele se o piri, omine ominea bufuka bie inema nyana, se siki mamgba teke.  13 O nyana ye o nwose yebupalima Kraist be bie minapu ma na dia, piki ominea warima finji igoniapu piri.
     14 O Tamuno Be be o buo se o chuari apu ma nwo belema, Iin, o be ori ini belema, ori ini wori ma.  15 O biebeleari apu ma bu so nwose jinbo-jinbo na anga, omine opuaye mie ma, omine iderima kiri bu sime apu ma na ikiaso, o yenemime nwo be koroma o nwo kon obu piri ma.
     17 Tomonibo siye se o mieme bebe, o siye seni inibo gbein ma. O bukuroma tomoni mamgba se ibiye chin ye mi now mie. 18 Iya inyo la bara, nwose i pekere bu nweni mgba na deinma bu sime. 19 O sowu bi ma, iya ikapu, aninakaraka ye Tamunoigani mi ani mi nwo mie.  Aniatibi fiafiadiri mi nwo beme, “Sowu bi mi iya ye-e, a pikima ini se jin-pu mie sima se ini gbeinbia,” Nyanabo Be nwo beme.  20  Aninakaraka, fiafiadiri mi duko bara bu, “Buru fri na tarakabo tari-tari, fiye se o piri, mengi o tari-tari, se o piri o bu, aniatibi min mi nwo mie bu i koriari anyin nwo kpokponima o tibi ogono sarabe.”  21 O bereni se siye omine inuma ma aninakaraka omine ibiye se siye mi inuma.”
   
Nwengi Se mi Dikidikiari Apu ma Piri na Ibi Firi
13
 Tomonibi goygogye se mi dikidikiari apu ma duko yema now mie, aniatibi Tamuno Be kuro pirika simeogbo kuro nyana gboribo ofori-e, se nwo sime kuronyanapu ma Tamuno Be ini se koromame.  2 Nwo sime warari kuronyanabo be na tuburu bo goyegoye inibo Tamuno Be on koromaye na tuburuabe; se oko sime ye mie bo goyegoye berekon okibo inibo bu piriabe. 3Aniatibi ibiye mie apu bereton-apu dikibalafa eke, okuma siye mie au re-e.  Kuronyanabo be diki-balafa ka mi i bubele?  Ani-e bebe ibiye mi mie ani siki ori i tokonibia.  4 Aniatibi ori Tamuno firinwengibo-e, iya ibi gose.  Okuma i nemikase siye mieme bebe, o dikibalafa, aniatibi ori be bufuka se tomonibo piri mi karakarame. Ori Tamuno firinwengibo-e se Tamuno igani nwose siye mie apu ma ogono gbanabia.  5 Min mi gose o kuronyana apu ma duko ye nwo miebia Tamuno Be fomubara mi kenge goseke, okuma piki ibina nemi kubie mi na gose-e.
     6 Min o piki gose amaochoaye gbein-ari ye mi tibi-e, aniatibi kuronyanapu ma ini firinwengi Tamuno Be piriabe ini nwengi na ibi firima ini nwo nwengi beinmari siki. 7 Anierechi omine inia bara olo yema o nwose ini gbein, i tibi amaochoaye na i nyanaye na be amaochoaye ma na nwo gbein, piki i nyana ini piri mangima na osi na nwo diepakuma inimgba piri.
   
Nwengi Jinbo-Jinbo Piri na Gbein-a Firi
     8 Gboribo bara soni sa oloma omine olobia sa ani jinbo-jinbo belema kenge-e. Inibo juo tmonibo belema bo goyegoye Oloko  mi duko ye nwo miesam.  9 Ton koroma na mie ma-e nwo be yema, “Sefi ma; nweni ba ma, furu ma, jinbo ye soli ma” maa mamgba, na piki jin-a ye na, ari mgba ton koroma na mie ma-e nwo be-a ye-e, “I bu belema bara nwose i juo tomonibo belema.” 10 Mine juo tomonibo belema bo goyegoye ngisi siye se inibo juo tomonibo mie eke.  Aniokuma, belema nyana mi, ani bebe Oloko mi mgba duko ye nwo mie mi-e.
     11 O min mi nwo miebia, gbarimaka bara bu, aniatibi o nemime, na o mono bu sisebia siki mi lasam.  Aniatibi wa duaboroma nyanabia siki mi, mioku ani kpekitein wa tatari bereni siki mi nengime.  12  Kalaye konme din mi borobia, ene ba mi kpekisam, o ye wa bari kanakana mi be yema nwo mie ma, se wa se enekubu bie owusobia yema nwo deki olo.  13 O ye wa ibioku minea bu weri kpainma enekaka bie simeari apu bara bu, kamuso, oloko abalaka butima na iru bu torubama na buke, piki sefi na ichipini-a is-nwengi buke, piki bugbein ka miemieye buke, owuso na jinbo dikitorufuka na buke.  14 Okuma Nyanabo Jizos Kraist be owuni yeme oki biri, se bari ojumini mi biari siaye ma nwo abala ma ani ani biariye ma mie ani piri bu.
   


Berekon i Mbire be Piri ma
14
 Ominea ogboku o bereni bu inyo nyana ka bo be oki, okuma omine o kubie ye bu sime bara nwose ori na jinea ma.  2 Gboribo nyana bereni o miese o yegoyegoye nwo fi piki peibia, okuma bereni bu inyo nyana ka bo be fulo chuo inyanga kenge mi inibo peipeiye-e.  3 Yegoyegoye nwose fiye mie fi bo be ye ori ani bara mie ka bo be dikisima ma, fulo chuo inyanga  kenge pei bo be piki berekon yegoyegoye peiari bo be piri ma, aniatibi Tamuno Be ori okisam.  4 Iri tubo se berekon jinbo firinwengibo nwo piri be? O nyanabo Be mi dukopelebia ye-e ori ibioku mieme anikanika ori ibioku mieke.  O piki ibioku miebia, aniatibi Nyanabo Be ori ineda o mie se ori ibioku miebia.
     5 Gboribo nwo koromabia na gbori ene yebuso isi enema nengime, jinbo koromari siki na ene mamgba gbasime. Bobo kuroma inibo kubie bereni ye mi nwo olo weri.  6 Gele bara nwose gbori ene kienma bo be ori ani se osi se Nyanabo Be pirime yegoyegoye nwo fi piki peiari bo be ori ani se osi se Nyanabo be pirime, aniatibi o miebaka se Tamuno Be beme fiye mi gose.  Daye pei ka piki fi dukuka bo be soni, se osi se Tamuno Be piri gose ori oko mieme, o piki miebaka se Tamuno Be beme.  7 Mina bu dumo ngeri inibo bu piri bo ofori-e, fi ngeri inibo bu kenge piri bo piki ofori-e.  8 Wa dumome bebe, Nyanabo Be mi wa dumo piri ye-e, wa piki fime bebe, wa piki fi Nyanabo Be nwo pirime.  Wa dumo-o, anikanika fi-o, wa sime Nyanabo be pirime.  9 Aniatibi Kraist be fi se piki sise dumome miese o Nyanabo so dumoapu na fiapu na piribia bara.  10 Aniokuma i che gose berepele i mbire be ogono gbana? Se iri che gose i mbire be dikisima-au?  Mine mgba Tamuno Be toroko chiesimebia o berekon wa piribia bara. 11Aniatibi fiafiadiri mi now beme,
   “A dumo warasiki, Nyanabo Be nwo beme,
   bebo-bebo i toroko kperekibia,
   bebo-bebo piki dukopakumbia na iri Tamuno-e.”
12 Aniokumas mina bu bobo inibo opoli ton Tamuno Be piribia.
   
   
Miese I Mbire be Bikima
     13  Aniokuma o ye wa bari berekon jinbo-jinbo piri ma. Aninakaraka, min mi tonpele na i mbire be i now miese o buo tombulo eke piki biki si bie koro eke.  14 I Nyanabo Jizos Be na gboriye mie mi, miese ani i buokorosam na, min okuma fiafiake now be fiye ofori-e, okuma gboribo nemikase berenime na da fiye fiafiake nwo bebe, obu mi ani fiafia ka ye-e.  15 I nemikase fiari ye bu weri ye se i  mbire be lamame bebe, ani i bari belema bu boro ye mieke. Bereni se i fiari fiye mi fa okibo Kraist Be fi piri bo be nwo piri ma!  16 Bereni se i se ibiyes chin ye mi si ere okibo ma. 17Aniatibi Tamuno Amanyanakiri mi ani fifiyes na bubuye na bu ofori-e, okuma karakara miemieye na deinma na, piki Fiafia  Teme Be piriari biebele na-e.  18 Se min bara mi se firinwengi Kraist be piri bo goyegoye Tamuno bubeleye nwo mieme, piki tomoni okibia ye nwo miesam.
     19 Anierechi, wa siki mamgba deinma okibobia yema nwo  doki miebia, piki barachua inyo se jinbo-jinbo piribia yema na.  20Fiye gose Tamuno Be miesa ye now sima ma. Fiye mamgba ini ineda nwo fibia, okuma ani kurake tomonibo miese inibo si bie sobia ye fiye bara nwo fi.  21 Mie gbeinye ani nama pei bu barasin, piki bubuye na, piki iya minabo bikimabia jinye goyegoye bu barasin.  22 Min bere mi bu i bereni ye mi nwo koko weri, Tamuno Be na iri na ogboku bu.  Biebele sime ori bo be piri kubie sibere kon pirika bo be o bubele ye mi o nwo mie siki!  23 Okuma o kubie nemikase main-main ori ani fi siki, aniatibi o mie ye mi bereni bu ani ofori-e.  Bereni bu ofori ka miemieye goyegoye si-e.
   
O Jin-apu Bubeleye Mie Ominea Buke
15
 Mine bereni bu kuro wara apu ma barachua kuro ka apu ma piri se inia iku-a ye ma nwo pura gbeinme.  Wa minea minabo mi ibi gose, ye mie, berenis bu inibo namachiemabia bara,  3 aniatibi Kraist Be ori o bubeleye nwo mieke, aninakaraka fiafiadiri mi duko bara bu, na, “I wolo apu ma kon wolo okweinma ari iya ogono gbanasam.”  4 fiafiadirima bie gein yegoyegoye ye se wa diebia erechi ini gienme, miese wa torusedikiye nwo nyanabia bara, Fiafiadirima se wa piribia inema na kubiekuroma nab u.  5 Se ye Tamuno Be ani ye inema na kubie kuroma na bu bu bo bo be, o miekuroma se omine ominea ogboku Kraist Jizos Be nyana gbori koroma bara mi nwo nyanabia bara.    6 Miese omine mgba gboloma gbori puko nwose Tamuno Be ani piki wa Nyanabo Jizos Kraist Be Dabo Be nwo tokonibia bara.

Ibiokwein mi Seni Jinseapu ma Firima mi
     7  Aniokuma o jinbo-jinbo daoki, Tamuno Be boma mi gose, ani Kraist Be omine daokisa bara mi.  8Aniatibi a duko o pirime na Kraist Be firinwengibo so Juapu ma nwo pirime se diepakuma na Tamuno Be kubie se bugbane gbein bo-e, miese Tamuno Be bereni biejuadapu ma piri-a ye ma bo kokomaye nwo sobia bara,   9 piki Jinseapu ma miekuroma se ini Tamuno Be tokonibia bara oria dikibugerere smi gose.  Fiafiadiri mi duko bara, bu,
   “Ani bu a piki miebaka se i bebia Jinseapu ma ogboku; 
   a nime chu iya ere mi bomabia.”
10 Anibe jinye ani piki nwo beme,
   “O biebele omine Jinseapu, Tamuno Be seleoki apu ma na 	omine na!”
11 Ani piki nwo beme,
   	“O Nyanabo Be tokoni, omine Jinseapu mamgba; tomoni 		mamgba, o tokoni!”
12 Anibe jinye Aizaya be nwo beme,
   	“Jesi furo bie pakabo bo boia.
   	O bo bereton Jinseapu ma piribia,
   	se obu ini torusedikiyes nyanabia.”
     13 Ye Tamuno Be o torusedikieye mi bu bo bo be, biebele na deinma na goyegoye se o pirii beinma omine obu nyana bereni bu weri miese Fiafia Teme Be kuro mi bu o torusedikiye mi pa senimamunbia bara.
   
Pol be gose Balafa ka bara se Diri Gien Ye
     14 Iya minapu iri na minabu na ani i buokorome na ibi miemieye ominea bu beinme na ye mamgba o dawo nemisam, o piki ineda ye se jinbo-jinbo diebia. 15Okuma min a gien diri mi bie a torukunka bara se da okwein gienma a se ominea bie a torukunka bara se da okwein gienme a se ominea biekoromasa yeme bu, ani Tamuno Be se i piri kiri mi gose. 16 Bo Kraist Jizos Be firinwengibo nwo so mi bu firinwengibo Jinseapu ma nwo piri mi bu, agbamiebo bara a nwose firinwengime Tamuno bara bo Ibi Bere mi duko bu, miese Jinseapu ma Tamuno Be oki gbein agba nwo sobia bara.  Fiafia Teme Be ini mie fiafiama o piri mi bu.  17 Kraist Jizos be na gboriye mie mi bu, aniokuma, ari ineda a nwengi Tamuno Be piri firi mi se bubomabia.  18 A torukuro nyana se Kraist Be ibu boro miesa ye mi nwo dukobia, Jinseapu ma miese ini Tamuno Be duko ye now zmieari bara mi okwein bun a miemieye bun a. 19 Elekima na, bugbiripumaye na kuro bun a, piki Tamuno Teme Be kuro mi bu na.  Ani bu, Jerusalem bie saki okimun Iloirikom nwo chin ama mi la, Kraist Be gboloma Ibi Bere mi a duko karamasam. 20 A kubie se gbaname na siki mamgba ma ini Kraist Be bu bere nwo na ka anga bu ari Ibi Bere mi nwo dukobia, miese a mun jinbo saki borosa chukuseke dupari ogono nama eka bara.  21 Fiafiadiri mi duko bara bu,
   “Ma ini obu bere duko piri ka apu ma ini oribia, ma na ka apu ma piki kainbobia.”
   
Pol be Tonme na o mun Rom labia
     22 Min mi ton-a siki se kikichua i pirime, damabo I bu. 23Okuma a nwo mioku iya firi nwo nwengi so sa siki ma nyoma bu, a now ton-a kura bu o damabo se omine ori mi nwo doki warasiki, 24 a nwo kala siki se omine la so se ani be torubele mi borosa bebe, a bibia ari omine ori se o piki barachua iya nwengi mi piri, a now so Spen se mi munbia siki.  25Ani simeoku-simeoku soni, mikirikiri, a Jerusalem muabe barachua anio sime Tamuno-a tomoni ma piribia ye gose fiir mi bu.  26  Aniatibi Masidonia na Akaya na bie sime-a chochima duko pelesam na inia bubeleme barachua Jerusalem bie sime Tamuno-a tomoni ma bie        igwein-apu ma piri.  27 Ini ngeri bara na oko se ani tonpeleme, Juapu ma nwo inia teme-anga be belemama se Jinseapu ma na dia oku mi, ani Jinseapu ma soni piki inia ojumini be belemama se barachua Juapu ma piri gbein oku-e.  28 A min firi mi nwengi so siki se beinma igbiki mi sabama ini piri so siki ini ocho ini piri ye mi, a so Spen nwo munbia, ari omine agbabia a boro anio munbia siki.  29 Ari o damabobia siki a nemime na a Kraist Be belema mi nwose beinma boo mine na diabia.  30 Ari o tekeme iya minapu wa Nyanabo Jizos Kraist Be bu, piki Teme Be piri belema mi bu, na omine ibu so se ofiri bara se kuroma i tibi gose Tamuno Be teke. 31O teke miese Judia bie sime bereni nyana ka apu ma bara bie ye i la eka oku, se Jerusalem bie a nwengi firi mi Tamuno-a tomoni ma oki gbein ye nwo so anio bu.  32 Miese ari opu biebele na o  damabobia bara, ani Tamuno Be bi oku-e bebe, se boo mine agba mi iwo inyo se i piribia bara ari omine na simebia siki mi bu.   33Ye Tamuno Be deinma mi piripiri bo be, omine mgba na sime. Amen. 
   
Pol be se sein Kerenibipi ma
16
 A minea eremenis minabo Fibi ma nwose o dieabe, Kenchire chochi mi bie firinwengiari bo ma.  2 Nyanabo Be ere bu omine ari oki, Tamuno-a tomoni mie gbein bara bu, se ari ominea bara bibia barachua goyegoye o nyana a piri, aniatibi ari opuma barachua ton-a apu pirisam, piki iri soni.
     3 A kerenibipi se Prisila ma na Akwila be na seinmame, i bu  so firinwengiari apu ma, Kraist Jizos be firi mi bie.  4 I gose inia dumo nwo fama-e ton apu ma, ari opuma miebaka se ini beme, iri kengeke, kuma Jinseapu chochi mamgba soni-e.  5 Inia wari bie kobirimari chochi mi a nwo kerenime.
   Kerenibipi piki sime ibu yela ikiabo, Epinetos be pirime, ori mi tatari Esia pekere mi bu Kraist Be bereni owubo-e.   6Kerenibipi piki sime Meri ma pirime, kurome firinwengi o pirisa bo ma.  7 Andronaikos be na Junias be na a nwo kerenime, i pembe Juapu se iri na ikoli bie sime apu ma.  Okunwengiapu ma ogboku ini ibioku se ini nemime, ini tatari Kraist Be bereni apu so se iri bo some.
   
     8 Ampliatos be kereni okom, Nyanabo Be nwengi gboloma mi bie ibu yela ikiabo bo be. 9 Obanos be so kereni okom Kraist Be firi mi bie minea juo firinwengibo be, piki Stakis be na, ibu yela ikiabo be.  10 Apeles be kereni, ori obu seni Kraist Be piri ibi bara mi pakasa bo be, Aristobulos furoapu ma kereni.  11 Herodion be kereni, i pembe Jubo be, piki Nasisos fro be apu ma na, Kraist be bie minapu ma.
     12 Traifina be na Traifosa be na kereni okom, Nyanabo be firi now nwengiari apu ma, piki Pasis be nwo kereni, opuma firinwengi Nyanabo Be firi bie toru paka bo be, piki nyongoro ma na, siki mamba ari owutoku bara nwose i oki-oki bo ma.  14Asinkritos be kereni okom, piki Flegon be na, Hamis be na, Patrobas be na, Hamas be na, piki Flegon be na, Hamis be na, minapu ma na.  15 Kerenibipi sime Filologos na, Juia na, Nirios be na piki numburaro ma na, Olimpas na piki na sime Tamuno-a tomoni mamgba na.
     16 Minapu bipi nonju o nwo seni jinbo-jinbo kereni. Kraist chochi mamgha inia kerenibipi seni o firimame.
   
Kuluma Detekerema ma
     17 ari o tekeme, iya minapu: o toru se inia bu weri nwo pua dekibo, piki tomoni-a bereni piki ibo se omine okisa dieye mi na tuburuari apu ma, inia bu o busin!  18 Aniatibi okosime yema mieari apu ma ini firinwengi wa Nyanabo Jizos Kraist be pirike, okuma inia bulo ma mi ini nwengi piriari ye-e. Inia bele okweinma na puatokoni na mi ini se obori se ye nemika apu ma  chamari ye-e.  19 Bobo o se ibiokwein mi oki ibi bara mi nwo nasam, min mi gose i bie piki o diki beleme.  A bime o yenemi ibiye mi bu, okuma siye bu si nemika apu nwo so. 20 Se Tamuno 